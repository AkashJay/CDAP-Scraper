                        		දිනේෂ් චන්දිමාල්ගේ සටන්කාමී ශතකය හේතුවෙන් බටහිර ඉන්දීය දූපත් පිලට එරෙහිව පැවැත්වෙන දෙවැනි ටෙස්ට් තරගයේ ආරම්භක දිනය නිමාවීමට පෙර ශ්‍රී ලංකා කණ්ඩායම සිය පළමු ඉනිම වෙනුවෙන් ලකුණු 253 ක් ලබාගත්තේය. දිනයේ ක්‍රීඩාව අවසන් වන විට කොදෙව් කණ්ඩායම කිසිවකු නොදැවී ලකුණු 02 ක් ලබා සිටියේය. 	සෝබර්ස් - තිසේරා කුසලාන තරගාවලියේ දෙවැනි තරගය වන මෙම තරගය ශාන්ත ලුසියාහි ඩැරන් සැමී ක්‍රීඩාංගණයේදී පැවැත්වෙයි. තරගාවලියේ පළමු තරගයෙන් ලකුණු 226 ක ජයක් ලබාගත් කොදෙව් පිල මේ වන විටත් තරගාවලියේ 1-0 ක් ලෙසින් ඉදිරියෙන් සිටී. 	තරගයේ පළමු දිනයේ ගෞරව සම්පූර්ණයෙන්ම අත්පත්කරගන්නා ලද්දේ ෂැනන් ගේබි්‍රයෙල් විසිනි. සිය කණ්ඩායම වෙනුවෙන් වෙහෙසකර පන්දු යැවීමක නිරත වූ වේග පන්දු යවන්නා ලකුණු 59 කට කඩුලු 5 ක් දවාගත්තත් ශ්‍රී ලංකා නායකයාද ඔහුට නොදෙවනි සටනක නිරත විය. කණ්ඩායමේ පළපුරුදුම ක්‍රීඩකයන් වන ඇන්ජලෝ මැතිව්ස්, රංගන හේරත් සහ ඩිල්රුවන් පෙරෙරා යන තිදෙනාම නැතිව තරගයට පිවිස, අති විශිෂ්ට ආත්ම විශ්වාසයක් පෙන්නුම් කරමින් නොදැවී ලකුණු 119 ක් ලබාගැනීමට චන්දිමාල් සමත් වූයේය. 	ලකුණු 14 ක් ලබා සිටියදී ඩෙවොන් ස්මිත්ට දුන් උඩපන්දුව අතහැරීමෙන් නිසි ප්‍රයෝජන ගත් ශ්‍රී ලංකා නායකයා සිය 11 වැනි ටෙස්ට් ශතකය ලබාගත්තේ එය හතරේ පහර 10 කින් සහ හයේ පහරකින් සමන්විත කරමිනි. පැය 5 ක් පුරා පිටියේ රැඳුනු චන්දිමාල් පන්දු 186 කට මුහුණ දුන්නේය. 	පසුපෙළ පිතිකරුවන් සාර්ථක නොවූවද බලාපොරොත්තු තැබිය හැකි අවසන් පිතිකරුවා වූ නිරෝෂන් දික්වැල්ල දැවී යාමෙන් පසුවත් චන්දිමාල් නොසැලී ඉදිරියට ගියේය. දික්වැල්ලගේ දැවීයාමත් ඉනිමේ නිමාවත් අතර එක්වූ ලකුණු සංඛ්‍යාව 74 ක් වූවත් චන්දිමාල් හැර සෙසු පිතිකරුවන් සිවුදෙනාටම ලබාගත හැකිවූයේ ලකුණු 16 ක් පමණි. 	ශ්‍රී ලංකා තේරීම් කමිටුව මෙම තරගයේදී දැඩි තීරණ දෙකක්ම ගනිමින් රංගන හේරත් සහ ඩිල්රුවන් පෙරේරා යන දෙදෙනාම බංකුවේ තැබූහ. වේග පන්දු යවන්නන් තිදෙනකු කණ්ඩායමට එක්කළ ශ්‍රී ලංකා තේරීම් කමිටුව ඩිල්රුවන් වෙනුවට අකිල ධනංජය කණ්ඩායමට කැඳවා තිබිණ. කෙසේ වෙතත් රංගන හේරත් බංකුවේ තැබීමට හේතුව පළමු තරගයේදී ඔහුට කඩුලු දවාගැනීමට නොහැකිවීමද නැතහොත් තරගාවලියට පෙර කියා සිටි පරිදිම තරග තුනෙන් එකකදී ඔහුට විවේකය දීමද යන්න පැහැදිළි නැත. 	කෙසේ වෙතත් කාසියේ වාසිය දිනා පළමුව පන්දුවට පහර දීම තෝරාගත් ශ්‍රී ලංකා නායකයාට නම් ලබාගත් ලකුණු සංඛ්‍යාව සම්බන්ධයෙන් සෑහීමකට පත්විය නොහැකි වනු ඇත. කෙමර් රෝච් කඩුලු 4 ක් දවාගත් නමුත් ශ්‍රී ලංකා පිතිකරුවන් වඩාත් අපහසුතාවට පත්කරන ලද්දේ ගේබි්‍රයෙල් විසිනි. අධිවේගී පන්දු යැවීමක නිරත වූ මේ හැඩිදැඩි ක්‍රීඩකයා මහේල උඩවත්තගේ මෙන්ම ධනංජය ද සිල්වාගේත් ඉනිම නිමා කළේය. වරෙක ධනංජය ද සිල්වාගේ වැළමිටේත් පන්දුව වැදීමෙන් පිතිකරුවා මහත් අපහසුතාවට පත්වූ නමුත් පරීක්‍ෂණ වලින් හෙළිදරව් වූයේ එහි බරපතළ තත්ත්වයක් නැති බවයි. 	ශ්‍රී ලංකාව වෙනුවෙන් එක්දින වරම් ලැබ වසර 10 ක් පුරා ටෙස්ට් පිලට එක්වීමට සිහින දකිමින් සිටි මහේල උඩවත්තට සිය මංගල ටෙස්ට් ඉනිමේදී එකම ලකුණක් හෝ ලබාගත නොහැකි විය. පියාගේ හදිසි අභාවය හේතුවෙන් පළමු ටෙස්ට් තරගයට සහභාගි වීමට නොහැකි වූ ධනංජය ද සිල්වාට ලබාගත හැකිවූයේ ලකුණු 12 කි. 	ඉදිරිපෙළ පිතිකරුවන් එකා පසුපස එකා දැවී යද්දී ජේසන් හෝල්ඩර්ගේ පන්දු හමුවේ පිට පිටම හතරේ පහර 3 ක් ගැසීමට කුසල් පෙරේරා ඉදිරිපත් වූ නමුත් ටෙස්ට් පිටියේදී එවන් ආක්‍රමණශීලී පියවර දිගටම පවත්වාගෙ යා නොහැක. ඊළඟ ඕවරයේදී ස්ලිප් හි සිටි හෝල්ඩර්ම වමත් පිතිකරුවාගේ උඩපන්දුව රැකගත්තේ ඔහුගේ ඉනිම ලකුණු 32 දී අවසන් කරමිනි. 		         