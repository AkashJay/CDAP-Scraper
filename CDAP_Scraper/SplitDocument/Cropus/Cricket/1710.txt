                        	‘සිංගර් කුසලාන’ වයස 19 න් පහළ සීමිත ඕවර ක්‍රිකට් තරගාවලියේ III වැනි කොටසේ අවසන් පූර්ව වටය සදහා සුදුසුකම් ලබාගැනීමට තෝලන්ගමුව ඩඞ්ලි සේනානායක විද්‍යාලය අද (12 වැනිදා) සමත්විය. 		ඉබ්බාගමුව මධ්‍ය මහා විද්‍යාලයීය ක්‍රීඩාංගණයේදී පැවැති අර්ධ අවසන් පූර්ව වටයේ තරගයකදී වේයන්ගොඩ බණ්ඩාරනායක මධ්‍ය මහා විද්‍යාලයට එරෙහිව ලකුණු 64 ක ජයක් හිමිකර ගැනීමට තෝලන්ගමුව ඩඞ්ලි සේනානායක විද්‍යාලයට හැකිවිය.		කාසියේ වාසිය දිනාගත් වේයන්ගොඩ බණ්ඩාරනායක මධ්‍ය මහා විද්‍යාලය පළමුව පන්දුවට පහරදීම සදහා තෝලන්ගමුව ඩඞ්ලි සේනානායක විද්‍යාලයට ආරාධනා කළ අතර ඕවර 49.3 කදී සියලුදෙනා දැවී ඔවුන්ට රැස්කිරීමට හැකිවූයේ ලකුණු 171 ක් පමණි.		සිතුම් වික්‍රමාරච්චි ලකුණු 33 ක් රැස්කරමින් ඩඞ්ලි සේනානායක විද්‍යාලය වෙනුවෙන් වැඩිම ලකුණු රැස්කළ පිතිකරුවා බවට පත්වූ අතර මලීශ භාග්‍ය සහ නිපුන් සංතුෂ් කඩුලු 2 බැගින් දවාගනිමින් බණ්ඩාරනායක මධ්‍ය මහා විද්‍යාලය වෙනුවෙන් පන්දුවෙන් දස්කම් දැක්වූහ.		ජයග්‍රහණය සදහා ලකුණු 172 ක ඉලක්කයක් හඹාගිය බණ්ඩාරනායක මධ්‍ය මහා විද්‍යාලයට ඕවර 29.3 කදී සියලුදෙනා දැවී රැස්කිරීමට හැකිවූයේ ලකුණු 107 ක් පමණි.	ලකුණු 30 ක් ලබාගත් සජිත් මදුසංක බණ්ඩාරනායක මධ්‍ය මහා විද්‍යාලය වෙනුවෙන් වැඩිම ලකුණු ලබාගත් පිතිකරුවාවූ අතර කවිෂ්ක ධර්මකීර්ති, මල්ෂාන් දිසානායක සහ ලක්ජිත් ජයවීර කඩුලු 2 බැගින් දවාගනිමින් ඩඞ්ලි සේනානායක විද්‍යාලය ජයග්‍රහණය කරා රැගෙන යාමට සමත්වූහ.	 	ඩඞ්ලි සේනානායක විද්‍යාලය - ඕවර 49.3 කදී සියලුදෙනා දැවී ලකුණු 171	(සිතුම් වික්‍රමාරච්චි 33, හර්ෂ කරුණාරත්න 29, සඳකැන් ජයවීර 29, මිලිඳු මදුශාන් 24, මලීශ භාග්‍ය 26/2, නිපුන් සංතුෂ් 30/2)		බණ්ඩාරනායක ම.ම.විද්‍යාලය - ඕවර 29.3 කදී සියලුදෙනා දැවී ලකුණු 107	(සජිත් මදුසංක 30, කවිෂ්ක ධර්මකීර්ති 07/2, මල්ෂාන් දිසානායක 15/2, ලක්ජිත් ජයවීර 24/2)        