                        	ශ්‍රී ලංකා ක්‍රිකට් ආයතනය සංවිධානය කරන අන්තර් පළාත් වයස 19 න් පහළ සීමිත ඕවර ක්‍රිකට් තරගාවලියේ තරග 10 ක් අවසන් වනවිටදී ප්‍රසාද ලකුණු 12 ක් ලබාගත් බස්නාහිර පළාත් (උතුර) කණ්ඩායම ‘ඒ’ කාණ්ඩයෙනුත් ප්‍රසාද ලකුණු 10 ක් ලබාගත් බස්නාහිර පළාත් (දකුණ) කණ්ඩායම ‘බී’ කාණ්ඩයෙනුත් පෙරමුණ ගැනීමට සමත්විය.	බස්නාහිර පළාත් (උතුර) කණ්ඩායම තරග 3 කට සහභාගිවී ඉන් තරග 2 ක් ජයගෙන ඇති අතර එක් තරගයක් විසඳුමකින් තොරව අවසන්වී ඇත. ජයගත් තරග 2 දී අතිරේක ප්‍රසාද ලකුණු 2 ක් හිමිකර ගැනීමටද බස්නාහිර පළාත් (උතුර) කණ්ඩායම සමත්විය. වයඹ කණ්ඩායම ප්‍රසාද ලකුණු 7 ක් ලබාගනිමින් ‘ඒ’ කාණ්ඩයේ දෙවැනි ස්ථානයේ පසුවන්නේය.	තරග 2 කට සහභාගීවූ බස්නාහිර පළාත් (දකුණ) කණ්ඩායම එම තරග දෙකම ජයගනිමින් අතිරේක ප්‍රසාද ලකුණු 2 ද හිමිකර ගැනීමට සමත්විය. දැනට එක් තරගයකට පමණක් සහභාගීවී ඇති බස්නාහිර පළාත් (මධ්‍යම) කණ්ඩායම එම තරගය අතිරේක ප්‍රසාද ලකුණත් සමගින් ජයගැනීමට සමත්විය. බස්නාහිර පළාත් (මධ්‍යම) කණ්ඩායම සහ දකුණු පළාත් කණ්ඩායම ප්‍රසාද ලකුණු 5 බැගින් හිමිකර ගැනීමට සමත්වුවද දළ ලකුණු ලබාගැනීමේ වේගය මත බස්නාහිර පළාත් (මධ්‍යම) කණ්ඩායම දෙවැනි ස්ථානයේ පසුවන්නේය.		         