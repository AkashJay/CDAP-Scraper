                        		අර්ධ ශතකයකින් ආරම්භ කරමින් ශතක සම්බන්ධතාවකින් අවසන් කළ මහේල ජයවර්ධනගේ ටෙස්ට් දිවිය නිමාවූයේ ඔහුට තවත් වසර කිහිපයක් ටෙස්ට් කි‍්‍රකට් කී‍්‍රඩාවේ නිරත විය හැකි යයි සියලූම දෙනා එක හඩින් කියමින් සිටියදීය.	මහේලගේ සමුගැනීම ඇතැමකුට ප‍්‍රශ්නයක් වූවත් ඔහුට එය ප‍්‍රශ්නයක් නොවූයේ මහේල ජයවර්ධන යනු හිතට එකගව හිතට එන දේ කරන, හිතට එන දේ කියන, සැගවුණු අරමුණු වලින් තොර කී‍්‍රඩකයකු වන බැවිනි. එබැවින් ටෙස්ට් පිටියෙන් සමුගැනීමට මහේල ගත් තීරණය දෙස බැලිය යුත්තේ අතීතයේ ඔහු කළ කී දේ සිහිපත් කරමින් නොව, අනාගතයේදී ඔහු විසින් කරනු ලැබිය යුතු දේ කුමක්ද යන්න පිළිබඳ විමසිලි දෑසිනි.	”මා හැම තිස්සෙම තීරණයක් ගන්නේ යම්කිසි හේතුවක් නැත්නම් සාධකයක් මුල්කරගෙනයි”	”මා ඉස්සරවෙලා කිව්වා වගේ, ඉදිරියේදී අපට තියෙන ටෙස්ට් තරගාවලි අඩුයි. මම තරුණ වෙන්නේ නෑ. වයසට යනවා. ඉතින් ඉදිරි කාල පරිච්ඡ්දය තුළ අපට ටෙස්ට් තරග නැති නිසා අලූත් කී‍්‍රඩකයන් යොදවල අලූත් කණ්ඩායමක් හදන්න අවකාශ තියෙනවා. එතකොට තරුණ කී‍්‍රඩකයන්ට පුළුවන් ඒ ඒ තැන් බාරගන්න. ඒ තරගාවලි දිහා බලල තමයි මම මේ තීරණය ගත්තේ” යයි සිය සමුගැනීමේ ටෙස්ට් තරගයෙන් පසුව මහේල පැවසීය.	”මා හිතනවා, මගේ  දැන් තියෙන තත්ත්වය අනුව, කී‍්‍රඩකයෙක් හැටියට මට දියුණු වෙන්න තියෙන අවකාශ අඩුයි”	”මට මේ තත්ත්වයම පවත්වාගෙන යාමේ හැකියාව තියෙනවා. නමුත් දියුණු වෙන්න අමාරුයි. ඒ හැම කාරණාවක් ගැනම හිතල තමයි මම මේ තීරණය ගත්තෙ. නැතුව වෙන කිසිම හේතුවක් හින්දා නෙමෙයි” යයි මහේලම කියද්දී සෙස්සන්ගේ අදහස් වල අගය ශූන්‍ය වී යයි.	මහේලගේ ඉලක්කය වී තිබුණේ තමන් සහභාගි වන අවසන් ටෙස්ට් තරගයේදී උපරිම දස්කම් දැක්වීමත් තරගය ජයග‍්‍රහණයකින් කෙළවර කිරීමත් හෙයින් සමුගැනීමේ සාදය හැකි තරම් චාම්ව සංවිධානය කරන ලෙස හෙතෙම ශී‍්‍ර ලංකා කි‍්‍රකට් නිලධාරීන්ට දන්වා සිටියේය.	පී. සරවනමුත්තු කී‍්‍රඩාංගණයේදී පැවැත්වීමට නියමිතව තිබූ දෙවැනි ටෙස්ට් තරගය එස්. එස්. සී පිටියට ගෙන ඒමෙන් පසුව තමන්ගේ ප‍්‍රියතම කී‍්‍රඩාංගණයේදී සහභාගි වන අවසන් ටෙස්ට් තරගයේදී ශතකයක් ලබාගන්නට තමන් සිහින මැව්වේය යන්න මහේල නොකීවත් පෘථග්ජනයකු වන හෙයින් ඔහුට එවන් අදහසක් තිබුණා නම් එය සාධාරණ සිතිවිල්ලකි. ඉදින් සමුගැනීමේ සාද කලින් පවත්වා දස්කම් දැක්වීමට තිබූ අවස්ථාව අහිමිකර නොගැනීම මහේල විසින් ගන්නා ලද තවත් නිවැරදි තීරණයකි.	”මට වැදගත් වුණේ ටෙස්ට් තරග හතර ජයග‍්‍රහණය කරන එකයි.”	”ඔවුන් මගේ අදහසට එකග වෙලා, මට අවශ්‍ය පහසුකම් සැපයූ එක ගැන මා ගොඩාක් ගරු කරනවා” යයිද මහේල පැවසීය.	පාකිස්තානු පිලට එරෙහිව පැවැති සමුගැනීමේ තරගය මහේලගේ 149 වැනි ටෙස්ට් තරගය විය. තවත් එක තරගයක් කී‍්‍රඩා කරමින් තනි පුද්ගල දක්‍ෂතාවක් වශයෙන් ටෙස්ට් තරග 150 කඩුල්ල පැන යාමට වඩා මහේලගේ අදහස වූයේ කණ්ඩායමේ සාර්ථකත්වයයි. ඉදිරි ගමනයි.	”මම 100 ක් ගැහැව්වත්, 120 ක් ගැහැව්වත්, 149 ක් ගැහැව්වත්, 150 ක් ගැහැව්වත් ඒකේ ලොකු වෙනසක් නෑ. කි‍්‍රකට් කී‍්‍රඩකයෙක් විදිහට මම කොයි තැනද ඉන්නේ කියන එක ගැන මගේ විශාල තැකීමක් නෑ”	”මට වැදගත් වුණේ මම හරි තීරණය ගන්නේ කවද්ද කියන එක ගැනයි. ඒක මගේ පෞද්ගලික තීරණයක්. ඉතින් මම කොච්චර තරග සෙල්ලම් කරලා තියෙනවාද, කොච්චර ලකුණු ලබාගෙන තියෙනවාද කියන එක ගැන මගේ විශාල තැකීමක් නෑ”	”ලංකාවට සෙල්ලම් කරද්දි මගේ ප‍්‍රධාන අරමුණ වුණේ තරග ජයග‍්‍රහණය කිරීමයි. ඒ අදහස හිසේ තියාගෙන තමයි මම මගේ කි‍්‍රකට් ජීවිතයේ හැම තීරණයක්ම ගත්තේ”	විස්සයි:20 ලෝක කුසලාන තරගාවලියෙන් අනතුරුව කටුනායක ගුවන් තොටුපොළේදී පැවැති පුවත් පත් සාකච්ඡුාවේදී ශී‍්‍ර ලංකා කි‍්‍රකට් නිලධාරීන්ට සෘජුවම චෝදනා කළ මහේල ජයවර්ධන ටෙස්ට් පිටියෙන් සමුගත්තේ නිලධාරීන්ගෙන් සිදුවූ ගැහැට නිසා යයිද ඇතැම්හු තම තමන්ගේ නිගමන වලට එළැඹුණහ. එහෙත් ඒ නිගමන සමග මහේල එකග නොවේ.	”ම හැම තිස්සෙම හරි දේ හරියි කියලත් වැරදි දේ වැරදියි කියලත් කියන කෙනෙක්. මට වෙච්ච අසාධාරණය ගැන විස්සයි:20 තරගාවලියෙන් පස්සේ මම ඔවුන්ට කිව්වා. අපි සාකච්ඡ කරල ඒ ප‍්‍රශ්නය විසඳා ගත්තා. එතැනින් එහාට ඒ ප‍්‍රශ්නේ ඉවරයි. ඒත් මේ ගත්ත තීරණයටවත් මින් ඉදිරියේදී ගන්න තීරණ වලටවත් ඒ කිසිම දෙයක් බලපාන්නේ නෑ”	”මට අසාධාරණයක් වෙනවා නම් ඉදිරියේදීත් මා ඒ ගැන කතාකරනවා. ඒත් මම ටෙස්ට් පිටියෙන් සමුගන්න ගත්ත මේ තීරණය ගත්තේ බොහොම සතුටින්. ඒ සඳහා මට මගේ පවුලේ උදවියගේ ආශිර්වාදයත් තියෙනවා” යයි මහේල පැවසීය.	සිය අලංකාර පිතිහරඹයෙන් ටෙස්ට් පිටිය ඔපවත් කළ වසර 17 ක ටෙස්ට් දිවිය, කී‍්‍රඩා ලෝලීන්ට පමණක් නොව, ඔහුටද සුන්දර මතකයකි. කි‍්‍රකට් කී‍්‍රඩාවෙන් මහේලගේ දිවියට එක්වූ යහපත් දේ බොහොමයකි. ඒ බොහොමක් ඔහු වෙත ගලා ආවේ ගුරුහරුකම් දුන් ජ්‍යෙෂ්ඨ කී‍්‍රඩකයන්ගෙන් මෙන්ම පුහුණුකරුවන් වෙතිනි.	”අපි ජයග‍්‍රහණ ලබාගෙන තියෙනවා. පරාජය වෙලත් තියෙනවා. ඒ පරාජයන්ගෙන් අපි පාඩම් ඉගෙන ගෙනත් තියෙනවා”	”ඒ කෝක වුණත්, පුද්ගලයෙක් වශයෙන්, මා ආසම කරන දේ (කි‍්‍රකට් කී‍්‍රඩාව) වෘත්තියක් වශයෙන් කරන්නට ලැබීම ගැන මා ගොඩාක් වාසනාවන්තයි. ඒ වාසනාව හින්ද ඒ හැම මොහොතක්ම මට ආශ්වාදයක් වුණා”	පසුගියදා එංගලන්තයේ ලබාගත් තරගාවලි ජයග‍්‍රහණයත්, දකුණු අපි‍්‍රකාවේදී ලබාගත් ටෙස්ට් ජයග‍්‍රහණයත් ඇතුළු අමතක නොවන සිදුවීම් බහුල ටෙස්ට් දිවියේ වඩාත්ම සිත්ගත් මොහොත මේ යයි මහේලට එක එල්ලේම කිව නොහැකිය.	ශී‍්‍ර ලංකා කණ්ඩායමේ කළමණාකරු මෙන්ම එස්. එස්. සී. කී‍්‍රඩා සමාජයේද ප‍්‍රබලතම නිලධාරියකු වන මයිකල් ද සොයිසා මහතාද මහේලගේ සමුගැනීමේ තීරණය ආපසු හරවන්නට බොහෝ වෙහෙස වූවෙකි. එහෙත් මහේල යනු මහේලම මිස අනෙකකු නොවේ. ඔහු තීරණයක් ගත්තොත් ගත්තාමය.	ශී‍්‍ර ලංකා පිලේ හිටපු නායකයා වන ‘මහේල’ සම්බන්ධයෙන් මහේල ජයවර්ධන මෙන්ම සමස්ත ශී‍්‍ර ලංකාවාසීන්ද දරන මතය එයයි.	ශී‍්‍ර ලංකා කි‍්‍රකට් කී‍්‍රඩාවේ ඉදිරි ගමන සාර්ථක වීම සඳහා දේශීය තරග පැවැත්වන ආකාරය වෙනස් විය යුතු යයිද මහේල පවසයි. මෙය වසර ගණනාවක් තිස්සේම ජාතික කණ්ඩායමේ කී‍්‍රඩකයන් නිරන්තරයෙන් කියන කතාවකි.	කවුරුන් කුමක් කීවද හැමදාමත් දක්නට ඇත්තේ නව සැලසුම් යටතේ කී‍්‍රඩා සමාජ වලට මුදල් බෙදීම මිස තරගකාරීත්වයේ වෙනසක් නොවේ. එහෙත් තරගකාරී නොවන දේශීය තරගාවලියක හිස්බව අන්තර්ජාතික මට්ටමේ තරග වදින මහේල වැනි කී‍්‍රඩකයන් මිස අන් අයට නොපෙනීම බලවත්ම අවාසනාවයි.	”අපි ඉදිරියට යන්න නම් යම් යම් දේවල් වෙනස් කළ යුතුයි. කොහොමද වෙනස් කරන්නේ කියන එක ගැන අපි අවධානය යොමු කරන්න  ඕනේ”	”තරගකාරීත්වය (අන්තර්ජාතික මට්ටමේදී) වැඩි වෙලා තියෙනවා. අපි සෙල්ලම් කරන රටාව වෙනස් වෙලා තියෙනවා. ඒවට සරිලන විදිහට අපේ අන්තර් කී‍්‍රඩා සමාජ තරග වගේම අනෙකුත් තරග සැලැස්මවල් හදන එක ඉතාමත් වැදගත් කියල මා හිතනවා” මහේල පුවත් පත් සාකච්ඡවේදී පැවසීය.	”විශේෂයෙන්ම අපේ පාසල් කි‍්‍රකට් කී‍්‍රඩාව හොඳ තත්ත්වයක තියෙන නිසා තමයි අපට ගොඩාක් හොඳ කී‍්‍රඩකයන් බිහිවෙන්නේ. නමුත් අපට පුළුවන් නම් ඒ දේත් තවත් ඉදිරියට දියුණු කරන්න, විශේෂයෙන්ම අවුරුදු 17 න් පහළ සහ 15 න් පහළ කී‍්‍රඩකයන්ගේ මනස, ඒ ඒ වයස් මට්ටම් වලදීම, මීට වඩා දියණු කරන්න පුළුවන් නම්, මා හිතන්නේ මීට වඩා හොඳ කී‍්‍රඩකයන් සොයාගන්න අපට පුළුවන්”	කි‍්‍රකට් කී‍්‍රඩාවෙන් සම්පූර්ණයෙන්ම සමුගැනීමෙන් පසුව තමන්ගේ මාවත කුමක්ද යන්න තවමත් නිශ්චිතවම තීරණය කර නැති නමුත් කි‍්‍රකට් පුහුණුකරුවකු වීමට හෝ දේශපාලනඥයකු වීමට තරම් තමන්ට ඉවසීම මදි යයි මහේලම කියයි.	”අසාධාරණය දැක්කම කතාකරන එක හොඳ දෙයක් වුණත් ඒකට දේශපාලනය කරන්නම  ඕන නෑ. තවත් දෙයක් තමයි ඔය දෙකෙන් කෝක කළත් මට ගෙදර ඉන්න හම්බවෙන එකක් නෑ”	”අනෙක කාරණය තමයි පුහුණුකරුවෙක් වෙන්න විශාල කැපවීමක් තියෙන්න  ඕනෑ. විශේෂයෙන්ම මම අවුරුදු 17 කට වැඩි කාලයක් කි‍්‍රකට් කී‍්‍රඩකයෙක් වශයෙන් එකම චරිත රටාවක් ගතකරපු කෙනෙක්. පුහුණුකරුවෙක් කියන්නේ මම නැවතත් ඒ රටාවටම යන එකයි. ඒකෙන් මිදෙන්නත්  ඕනෑ”	”ඒ කෝක වුණත්, මම ඉස්සෙල්ලා කිව්වාවගේ කි‍්‍රකට් කී‍්‍රඩාවට මම යම්කිසි උදව්වක් කරන්නත්  ඕන. බලමු කොයි විදිහට ඒ දේ කරන්න පුළුවන්ද කියලා”	කි‍්‍රකට් කී‍්‍රඩකයන්ගේ සංගමය බිහිවූදා පටන් එහි කැපී පෙනෙන භූමිකා නිරූපනය කළ මහේල ජයවර්ධනට පසු කලෙකදී එහි ගමන් මග සහ ඇතැම් අරමුණු පිළිබඳ ගැටළු තිබිණ. ඒ සම්බන්ධයෙන් එහි සාමාජිකයන් දැනුම්වත් කළ මහේල සෙමින් පසෙකට විය.	ඉදිරියේදී තමන්ට ලැබෙන කාලය අනුව, කී‍්‍රඩා සමාජ වල කී‍්‍රඩකයන් මුහුණ දෙන ප‍්‍රශ්න සහ ගැටළු සම්බන්ධයෙන් කි‍්‍රකට් කී‍්‍රඩකයන්ගේ සංගමයේ අවධානය යොමුකිරීමත් මහේලගේ එක බලාපොරොත්තුවකි.	”ඒ ගොල්ලන් තමයි අපේ අනාගතය. ඒගොල්ලන්ට පුළුවන් තරම් අපි සහයෝගය දෙන්න  ඕනි. කි‍්‍රකට් කී‍්‍රඩාව ගැන අවධානය යොමු කරලා සෙල්ලම් කරන්න ඔවුන්ගේ මනස නිසි මාර්ගයට ගේන්න  ඕනි”	මෙම කී‍්‍රඩකයන්ගේ වෙනත් ප‍්‍රශ්න විසඳාලමින් කි‍්‍රකට් කී‍්‍රඩාවේ නිරත වීමට අවශ්‍ය අඩිතාලම සැකසිය යුතු යයිද මහේල අවධාරණය කරයි.	1996 දී ලෝක කුසලාන දිනාගත් අර්ජුන රණතුංගගේ නායකත්වයෙන් යුත් කණ්ඩායම ශී‍්‍ර ලංකා කි‍්‍රකට් කී‍්‍රඩාවේ ගමන් මග වෙනස් කළ කණ්ඩායම ලෙස මහේල හඳුන්වයි.	”අපට මේ දේ කරන්න පුළුවන් කියන හැගීම, ඒ කාලයේ තරුණ කී‍්‍රඩකයන් වූ අපට ලබා දුන්නේ ඒ කණ්ඩායමයි. ශී‍්‍ර ලංකා කි‍්‍රකට් කි‍්‍රඩාවට ඒ ලෝක කුසලානය ඉතාමත් වැදගත් සන්ධිස්ථානයක්”	”අපට විතරක් නෙමේ, තව අවුරුදු 20 කින් හරි 30 කින් හරි ලංකාවේ කි‍්‍රකට් කී‍්‍රඩා කරන හැම කෙනෙක්ටම ඒ ලෝක කුසලානය ඉතාමත් වැදගත් වේවි”	තමන් කි‍්‍රකට් කී‍්‍රඩාවෙන් සමුගෙන ගියද කි‍්‍රකට් කී‍්‍රඩාව නොනවතින බවත් කී‍්‍රඩකයන් එන යන පිරිසක් පමණක් වන නමුත් කී‍්‍රඩාව දිගටම පවතින බවත් මහේල අවධාරණය කරයි.	”මුරලි ආදර්ශයක් විදිහට ගන්න. අපිට කවදාක්වත් තව මුරලි කෙනෙක් හදන්න බෑ. ගොඩක් අය කිව්වා මුරලි නැතිව අපට තරග ජයග‍්‍රහණය කරන්නත් බෑ කියල. නමුත් අපි රටින් පිටත් ගිහිල්ලා තරග දිනනවා”	”අපට හැකියාව තියෙන කී‍්‍රඩකයන් ඉන්නවා. ඒ අයට අපි සැලැස්මක් හදන්න  ඕන. ඔවුන්ගෙන් අපි උපරිම දේ ගත්තොත් අපට ඒ දේ කරන්න (තරග දිනන්න) බැරි නෑ”	”මම ගියයි කියලා ලංකාවේ කි‍්‍රකට් නතර වෙන්නේ නෑ. එන කී‍්‍රඩකයන්ට සැලැස්මක් හදා දීල ඔවුන් එක්ක ඉදිරි ගමන යා යුතුයි”	මහේල ජයවර්ධනගේ මූලිකත්වයෙන් ආරම්භ කරන ලද ‘හෝප්’ පිළිකා රෝහල් ව්‍යාපෘතිය වසර කිහිපයකට ඉහතදී සෞඛ්‍ය අමාත්‍යංශයට බාර කෙරිණ. එහි අරමුණ වූයේ වඩාත් පුළුල් ආකාරයෙන් එහි කටයුතු කිරීමට අවශ්‍ය සහයෝගය ලබාගැනීමයි. ඒ සම්බන්ධයෙන්ද මහේල තවමත් සොයා බලයි.	”ඔවුන්ට ලැබුණු ආධාර මුදල් වලින් ඒකේ වැඩකටයුතු කෙරීගෙන යනවා. මා හිතන්නේ ඒකට තව අවුරුදු දෙකක විතර කාලයක් යයි. අපි හිතුවට වඩා වැඩි ඉඩප‍්‍රමාණයක් එක්ක ඔවුන් ඒක කරන්න හදන්නෙ”	ඒ කාලය අතරතුර මහේල ඇතුළු පිරිස යාපනයේ තවත් පිළිකා රෝහලක් ඉදිකර අවසන් කළහ. ඩොලර් මිලියන 4 ක (රුපියල් මිලියන 500 කට වැඩි) වියදමින් ඉදිකළ එම පිළිකා රෝහලද පසුගිය ජනවාරි මාසයේදී සෞඛ්‍ය අමාත්‍යංශයට බාර කෙරිණ. තවත් එවැනිම රෝහලක් දකුණු පළාතේ ඉදිකිරීමද මහේල ඇතුළු පිරිස හෙවත් ‘කලර්ස් ඔෆ් කරේජ්’ (ධෛර්යයේ වර්ණාවලිය) සංවිධානයේ අරමුණයි. මේ වන විට එහි සැලසුම් සකස් කෙරෙමින් පවතී.	මෙම ‘කලර්ස් ඔෆ් කරේජ්’ සංවිධානයේ සාමාජිකයන් වන්නේ පෞද්ගලික අංශයේ සේවය කරන පිරිසකි. එය විධායකයන් හය දෙනකුගෙන් සමන්විත භාරයකි.	වසර 17 කට ඉහතදී, තමන් පළමු ටෙස්ට් තරගයට සහභාගි වන අවස්ථාවේදී, එවකට ශී‍්‍ර ලංකා නායකයාව සිටි අර්ජුන රණතුංගයන් අතින් ලැබුණු ටෙස්ට් හිස්වැස්ම මහේලට මහගු සම්පතකි. අවසන් ටෙස්ට් තරගයේදීත් මහේලගේ හිස සැරසූ හිස්වැස්ම එයම විය. එහි ඉරුණු තැන් මසාගෙන, ඔහු එය දිගින් දිගටම පැළැන්දේ ඊට දක්වන දැඩි ආදරයත් ලෙංගතුකමත් නිසාය.	”මේ හිස්වැස්ම පළඳින්න ලැබීම මට විශාල ගෞරවයක්. ඒක ලේසි පාසු වැඩක් නෙමෙයි. මේ හිස්වැස්ම අපි ලේසියෙන් කෙනෙකුට දෙන්නේ නෑ. ඒකේ ඇතුළේ අංකයක් තියෙනවා. ඒ ටෙස්ට් කී‍්‍රඩකයකු වශයෙන් අපට ලැබෙන අංකයයි”	”මගේ කුසලාන රාක්කයේ ඉහළම තට්ටුවේ, මේ හිස්වැස්මට විශේෂ තැනැක් තියෙනවා. ඒක මම දැනටමත් සැලසුම් කරල ඉවරයි”....මහේල පැවසීය.	මහේල ජයවර්ධන යනු නිසැක වශයෙන්ම ශී‍්‍ර ලංකා කි‍්‍රකට් කී‍්‍රඩාවේ පුරාවෘත්තයකි. එය එසේ දැනෙන්නට පටන්ගන්නේ තවත් දශක කිහිපයක් ගතවී ගියද, මහේලලා පිත්තෙන් කළ හපන්කම් කි‍්‍රකට් ලෝලීන්ගේ හදවත් තුළ සිට වරින් වර ඔවුන්ගේ මනසට එබී බලන්නට පටන් ගන්නා විටදීය.	සාමාන්‍ය පුරවැසියකුට අත්කරගත නොහැකි, සැබෑ කි‍්‍රකට් කී‍්‍රඩකයකු වීමේ භාග්‍යයද එයයි.        