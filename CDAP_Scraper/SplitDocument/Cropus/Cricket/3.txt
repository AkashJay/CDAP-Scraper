                        		සංචාරක අයර්ලන්ත ‘ඒ’ කණ්ඩායම එරෙහිව සූරියවැව මහින්ද රාජපක්ෂ ජාත්‍යන්තර ක්‍රිකට් ක්‍රීඩාංගණයේදී අද (21 වැනිදා) පැවැත්වෙන දෙවැනි නිල නොවන එක්දින තරගයේ කාසියේ වාසිය දිනා පළමුවෙන් පන්දුවට පහරදුන් ශ්‍රී ලංකා ‘ඒ’ කණ්ඩායම ඕවර 50 අවසානයේ කඩුලු 5 ක් දැවී ලකුණු 337 ක් ලබා ගත්තේය. 	ශ්‍රී ලංකා ‘ඒ’ කණ්ඩායමට සාර්ථක ආරම්භයක් ලබාදුන් නායක උපුල් තරංග, පළමු කඩුල්ල වෙනුවෙන් අවිෂ්ක ප්‍රනාන්දු (55) සමග එක්ව පන්දු 76 කදී ලකුණු 86 ක සම්බන්ධතාවක් ගොඩනැගීමට සමත් විය. පන්දු 112 කට මුහුණදුන් තරංග, හයේ පහරකින් සහ හතරේ පහර 13 කින් සිය ශතකය අලංකාර කළේය. පන්දු 45 කදී වාර්තා වූ අවිෂ්කගේ අර්ධ ශතකයට හයේ පහරක් සහ හතරේ පහර 8 ක් අන්තර්ගත විය. 	ජේම්ස් කැමරන්ගේ පන්දුවක් හමුවේ ලෝකන් ටකර් අතට උඩ පන්දුවක් දෙමින් අවිෂ්ක දැවීයෑමත් සමග පළමු කඩුල්ලේ සම්බන්ධතාව නිමාවට පත් විය. ඉන් අනතුරුව ෂෙහාන් ජයසූරිය (13) සමග එක්ව දෙවැනි කඩුල්ල සඳහා පන්දු 66 කදී ලකුණු 50 ක්ද, ඇන්ජලෝ පෙරේරා (නොදැවී 72) සමග එක්ව තෙවැනි කඩුල්ල සඳහා පන්දු 66 කදී ලකුණු 61 ක්ද එක්කළ තරංග, කෙමෙන් කෙමෙන් ශ්‍රී ලංකා ‘ඒ’ ඉනිමේ ලකුණු සංඛ්‍යාව ඉහළ දැමුවේය. 	මුලු ලකුණු සංඛ්‍යාව 197 ක් වන විට ගැරීත් ඩෙලනිගේ පන්දුවක් හමුවේ ජේම්ස් කැමරන් අතට උඩ පන්දුවක් දෙමින් ශ්‍රී ලංකා ‘ඒ’ ඉනිමේ තෙවැනි කඩුල්ල ලෙස තරංග පිටියෙන් ඉවත්ව ගියේය. ඉන් අනතුරුව පන්දුවට පහරදීමට පැමිණි මිලින්ද සිරිවර්ධනට මුහුණදීමට හැකි වූයේ පන්දු 3 කට පමණි. පළමු තරගයේදී ශතකයක් ලබාගත් මිලින්ද, මෙම තරගයේදී පීටර් චේස්ගේ පන්දුවක් කඩුල්ලේ වැදීම නිසා පිටියෙන් ඉවත්ව යන විට ලබා සිටියේ එක් ලකුණක් පමණි. 	කෙසේ වුවත් 6 වැනි පිතිකරුවා ලෙස පිටියට පිවිසි කමිඳු මෙන්ඩිස් (76) සමග එක්ව පස්වැනි කඩුල්ල වෙනුවෙන් ලකුණු පන්දු 85 කදී ලකුණු 128 ක වේගවත් සම්බන්ධතාවක් ගොඩනැගූ ඇන්ජලෝ පෙරේරා ශ්‍රී ලංකා ‘ඒ’ ඉනිමේ ලකුණු සංඛ්‍යාව 300 සීමාවෙන් ඔබ්බට රැගෙන ගියේය. පන්දු 62 කට මුහුණදුන් ඇන්ජලෝ හතරේ පහර 6 කින් සිය අර්ධ ශතකය සැරසූ අතර පන්දු 50 කදී වාර්තා වූ මෙන්ඩිස්ගේ අර්ධ ශතකයට හයේ පහරක් සහ හතරේ පහර 9 ක් අන්තර්ගත විය. 	-036        