                        		සිය තුන්වැනි අයි.සී.සී. ශූරයන්ගේ කුසලානයට කුරුමානම් අල්ලන ඕස්ට්‍රේලියාව ඔවුන්ගේ සුපුරුදු ප්‍රතිවාදියා වන නවසීලන්තයට එරෙහිව බර්මින්හැම් නුවර එජ්බැස්ටන් ක්‍රීඩාංගණයේදී අද (2) තරග බිමට පිවිසෙයි. මේ තරගය මෙවර ශූරයන්ගේ කුසලාන තරගමාලාවේ දෙපිලේහිම පළමු තරගය වන අතර දස්කම් පීරි ගාමින් දෙපිලම කල් මරමින් බලා සිටින්නේ අද තරගය ජයගෙන මෙවර තරගාවලියට සාර්ථක ආරම්භයක් ලබාගැනීමටය.	ඕස්ට්‍රේලියානු පිලේ බිහිසුණු හතරදෙනාගේ කල්ලිය ලෙස හඳුන්වන මිචෙල් ස්ටාක්, ජොෂ් හේසල්වුඞ්, පැට් කමින්ස් සහ ජේම්ස් පැටින්සන් බර්මින්හැම් තණතීරුවේදී නවසීලන්ත පිලේ පිතිකරුවන් සෑහෙන ලොකු පීඩනයකට ඇද දමනු ඇතැයි අනාවැකි පළවූයේ කල්තියාමය. එංගලන්ත ප්‍රාන්ත තරගවලට ක්‍රීඩා කිරීමෙන් සෑහෙන පළපුරුද්දක් ඇති ජෝන් හේස්ටින්ස් ද කණ්ඩායමේ සිටින බැවින් ඕස්ට්‍රේලියානු පිලේ නායක ස්ටීවන් ස්මිත්ට අද ක්‍රීඩා කරන කණ්ඩායම තෝරාගැනීම ලෙහෙසි වන්නේ නැත. කෙහොම වෙතත් මේ හතරදෙනාම අද තරගයට ක්‍රීඩා නොකරනු ඇතැයි ඊයේ පස්වරුවේ ඕස්ට්‍රේලියානු නායකයා කීවේය.	මේ සිවුදෙනා ගැන කිසියම් සන්සන්දනාත්මක ඇහැකින් බලන්නේ නම් 70 දශකයේ අග සහ 80 දශකයේ මුල කොදෙව් නායක ක්ලයිව් ලොයිඞ්ගේ යකඩයින් රෑනට නොදෙවනි නොවේ. 	වරින් වර විවිධාකාරයේ ආබාධවලට ගොදුරුවීම නිසා බිහිසුණු හතරදෙනාම එකම තරගයට ක්‍රීඩා කරන්නේ කළාතුරකිනි. එසේ වුවත් ස්මිත්ගේ කල්පනාව වී ඇත්තේ මේ සිවුදෙනාම තරගයට ක්‍රීඩා කරද්දී පන්දු රැකීමේ අවදානම වැඩි බවයි. තුන්ඉරියව්වෙන් දස්කම් දක්වන ක්‍රීඩකයනුත් සිටින බැවින් ඔහු දැන් විකල්ප දෙකක් කෙරෙහි අවධානය යොමුකරමින් සිටී. 	නවසීලන්තයට එරෙහිව ඕස්ට්‍රේලියාව ක්‍රීඩා කළ අවසන් එක්දින තරගාවලියේදී දස්කම් පෑ මාකස් ස්ටොයිනිස් සහ පිතිහරඹයටත් හැකියාව ඇති එංගලන්ත තණතීරුවල වැඩි දස්කම් දක්වන හේස්ටින්ස් අද තරගයට භාවිත කිරීමට ස්මිත් අදහස් කරයි. 	ලොව හොඳම යෝකර් පන්දු යවන්නා ලෙස කිසිදු විවාදයකින් තොරව විචාරකයන් විසින් හඳුන්වනු ලබන මිචෙල් ස්ටාක් සහ ජේම්ස් පැටින්සන් ආබාධවලට ලක්ව සිට යළි කණ්ඩායමට එක්වූයේ ඊයේ පෙරේදාය. එබැවින් අද තරගයට වේගපන්දු යවන්නන් සිවුදෙනාගෙන් දෙදෙනකු පමණක් ක්‍රීඩා කරවීම ස්මිත්ගේ බලාපොරොත්තුවයි. 	ඕනෑම ආකාරයක ක්‍රිකට් මුහුණුවරකදී පිත්තෙන් දස්කම් දැක්විමට නායක ස්මිත්, ඬේවිඞ් වෝනර් සමග ඕස්ට්‍රේලියානු පිල එක්දින තරග බිමේ ඉතා බලසම්පන්න මුල්පෙළ පිතිකරුවන් සිටින කණ්ඩායම් අතර ප්‍රමුඛස්ථානයක් ගනී.	ඕස්ට්‍රේලියානුවන් කෙතරම් බලවත් වූවත් හෙට තරගයට එක්වන්නේ සිය අසල්වාසී පසමිතුරාගේ ක්‍රීඩා වපසරිය ගැන හොඳ අවබෝධයකින් යුතුවය. නායක කේන් විලියම්සන් සහ ආරම්භක පිතිකරු මාටින් ගප්ටිල් පිතිකරුවන් අතරත්, ටිම් සවුති හා ටේ‍රන්ට් බෝල්ට් පන්දු යවන්නන් අතරත් අමාරුකාරයන් ඕස්ට්‍රේලියානුවෝ දනිති. 	මේ අතර නවසීලන්ත නායක කේන් විලියම්ස් ඊවේ පැවසුවේ දෙපිලම ඔවුනොවුන්ගේ බලකොටු තුළ කෙතරම් ක්‍රීඩා කර තිබුණත් මෙවැනි මධ්‍යස්ථ තණතීරුවක ක්‍රීඩා කිරීමට ලැබීම සතුටට කාරණාවක් බවය. ඔහු කියන්නේ මධ්‍යස්ථ ස්ථානයක තරගවදින බැවින් දෙපිලටම ඇත්තේ එක හා සමාන වාසි අවාසි බවයි. 	එසේවුවත් තරගයෙන් ජයගැනීමට නම් ආක්‍රමණශීලී පන්දු යැවීමේ අංශයක් ඇති ඕස්ට්‍රේලියානුවන් සමග ධනාත්මක හැඟීමකින් ක්‍රීඩා කළ යුතුව ඇතැයි ඔහු පවසයි. ඉනිමට කදිම ආරම්භයක් ගෙනදිය හැකි වර්ගයේ පිතිකරුවකු වන ගප්ටිල් කෙරෙහි දැඩි විශ්වාසයෙන් පසුවන නවසීලන්ත නායකයා කියන්නේ මෙම තරගය නවසීලන්තයට හැම අතින්ම වාසිදායක වනු ඇති බවයි.	එය බොහෝ දුරට නිවැරැදි අනාවැකියක් බව සිතෙන්නේ පසුගිය තරගාවලියේදී එජ්බැස්ටන් ක්‍රීඩා පිටිය ඕස්ට්‍රේලියානුවන්ට එහෙම පිටින්ම අවාසනාවත්ත තැනක් බවට පත්වී තිබූ නිසාය. එවර (2013) එංගලන්ත පිල සමග එජ්බැස්ටන් පිටියේ පැවැති ශූරයන්ගේ කුසලාන තරගාවලියේ ඔවුන්ගේ පළමු තරගයෙන් ඕස්ට්‍රේලියාව පරාජයට පත්වූ අතර බර්මින්හැම් නගරයේ සමාජශාලාවකදී එංගලන්ත පිතිකරු ජෝ රූට් වෙත ඬේවිඞ් වෝනර්ගේ මුෂ්ඨි ප්‍රහාරයක් එල්ල වූයේ එදින මැදියම් රැයේදීය. ඊට පසුව ආරම්භ වූ අළු බඳුන ටෙස්ට් තරගමාලාවේ පළමු තරග දෙකම වෝනර්ට අහිමි වූයේ තරග තහනමකට ලක්වූ නිසාය. 	අද තරගයට එජ්බැස්ටන් පිටියට බසිද්දී ඕස්ට්‍රේලියානුවන්ට ඒ කනගාටුදායක මතකය නැවතත් සිතට වදදෙනු නොඅනුමානය. 	- 077	         