                        චමිල් රූපසිංහ සහ ඩයනා උදයංගනීමතුව ඇති තත්ත්වය සමනය කරමින් ජන කොටස් අතර සාමය හා සංහිඳියාව ඇති කිරීම ගැන ජනාධිපති මෛත්‍රීපාල සිරිසේන මහතා අද මහනුවරදී ආගමික නායකයන් සමඟ විශේෂ සාකච්ඡාවක් පැවැත්වූ බව ජනාධිපති ලේකම් ඔස්ටින් ප්‍රනාන්දු මහතා පැවසීය. මෙම සාකච්ඡාව පැවැතියේ මහනුවර ජනාධිපති මන්දිරයේ දී ය.  මෙම සාකච්ඡාවට මල්වතු සහ  අස්ගිරි  පාර්ශ්ව නියෝජනය කරමින් අනුනායක ස්වාමින් වහන්සේලා  ප්‍රමුඛ මහා සංඝරත්නය ද,   ස්ලාම් මව්ලවිතුමාලා ඇතුළු අන්‍යාගමික නායකයෝ ද, ඇමැතිවරු කිහිප දෙනෙක් ද, ජනාධිපති ලේකම්වරයා සහ මධ්‍යම පළාත් ආණ්ඩුකාරවරිය ද සහභාගී වූහ. ජනතාව අතර පවතින අනවබෝධයෙන් දුරලමින් සාමය ස්ථාපිත කිරීම සඳහා ආගමික නායකයින්ට ඉටුකළ හැකි කාර්යභාරය ගැනත්,  ඉතා සුළු සිදුවීම් විවිධ මාධ්‍ය ජාල ඔස්සේ අනවශ්‍ය ආකාරයට ප‍්‍රචාරය කරමින් සමාජයට වැරදි තොරතුරු ලබාදීම මෙම නොසන්සුන් තත්ත්වයන් වර්ධනය වූ ආකාරය ගැනත් මෙහිදී සාකච්ඡා විය. රටේ සියලූ ජන කොටස් අතර සාමය සහ සංහිඳියාව ගොඩනඟමින් මෙවන් සිදුවීම් ඉදිරියේදී සිදු නොවීමට අවශ්‍ය පරිසරය ගොඩනැගීමට ආගමික නායකයින් සියලූදෙනා එක්ව ගතහැකි පිය වර ගැන ද සාකච්ඡා කළහ.  ප‍්‍රදේශයේ ජනතාවගේ ආරක්ෂාව තහවුරු කිරීමට ආරක්ෂක අංශවලින් ගෙනයන වැඩපිළිවෙළට අමතරව තම තමන්ගේ කොට්ඨාසවල ජනතාවගේ ආරක්ෂාව සහතික කරමින්, ඔවුන් අතර සාමය ස්ථාපිත කිරීමට නායකත්වය ගන්නා ලෙස   ජනාධිපතිවරයා   ආගමික නායකයින්ගෙන් විශේෂ ඉල්ලීමක් කළේය. ආචාර්ය  නියංගොඩ විජිතසිරි මල්වතු පාර්ශ්වයේ   අනුනාහිමි,  දිඹුල්කුඹුරේ විමලධම්ම මල්වතු පාර්ශ්වයේ අනුනාහිමි,  වෙඬරුවේ උපාලි අස්ගිරි පාර්ශ්වයේ අනුනාහිමියෝ ද,   ඇල්ලේ ගුණවංශ, ආචාර්ය මැදගොඩ අභයතිස්ස, මහාචාර්ය ඉදුරාගාරේ ධම්මානන්ද යන හිමිවරු ද,  ෆස්ලර් රහ්මන් මහනුවර ප‍්‍රධාන මවුලවිතුමා ඇතුළු මවුලවිවරු පිරිසක් ද,    මහනුවර ශාන්ත අන්තෝනි දෙව්මැදුරේ අයිවන් ජයසුන්දර පියතුමා, මහනුවර ශ‍්‍රී විනයාර්ග දේවස්ථානයේ ප‍්‍රධාන භාරකාර කි‍්‍රෂ්ණ මූර්ති ගොවින්දා ස්වාමිවරයා ඇතුළු   ආගමික නායකයෝ පිරිසක් මෙම සාකච්ඡාවට එක්වූහ.ඡායාරූප- ජනාධිපති මාධ්‍ය අංශය                     