                        (නිමන්ති රණසිංහ)ඒකාබද්ධ විපක්ෂය පැවැත්වූ ජනබල මෙහෙයුම නොමේරූ දේශපාලනික කි‍්‍රයාවක් බවත් එය සම්පූර්ණයෙන්ම අසාර්ථක එකක් වූ බවත් එක්සත් ජාතික පක්ෂයේ මැති ඇමැතිවරු පිරිසක් පැවසූහ.එසේම, මෙම මෙහෙයුම සඳහා ජනතාව නොමැති නිසා ලේක්හවුස් වටරවුම තෝරාගෙන තිබූ බවත් සාමාන්‍ය ජනතාව පාරේ මදුරුවෝ තලමින් සිටියදී පොහොට්ටුවේ නායකයින් සුපිරි හෝටලයක රාතී‍්‍රය ගත කරන බවත්  එම අමාත්‍යවරු වැඩිදුරටත් පැවසූහ.රජයේ ප‍්‍රවෘත්ති දෙපාර්තමේන්තුවේ ශ‍්‍රවණාගාරයේ දී අද (5)  රාතී‍්‍ර පැවැති මාධ්‍ය හමුවකට සහභාගී වෙමින් එක්සත් ජාතික පක්ෂයේ අමාත්‍යවරු එසේ පැවසූහ.එම මාධ්‍ය හමුව සඳහා ආරක්ෂක රාජ්‍ය අමාත්‍ය රුවන් විජයවර්ධන ,  එක්සත් ජාතික පක්ෂයේ වෘත්තීය කටයුතු ලේකම් සහ විදුලිබල හා පුනර්ජනනීය බලශක්ති රාජ්‍ය අමාත්‍ය අජිත් පී. පෙරේරා, ස්වදේශ කටයුතු රාජ්‍ය අමාත්‍ය ජේ. සී. අලවතුවල, නීතිය හා සාමය නියෝජ්‍ය අමාත්‍ය නලින් බණ්ඩාර සහ පාර්ලිමේන්තු මන්තී‍්‍ර අශෝක පි‍්‍රයන්ත යන මහත්වරු සහභාගී වූහ.එහිදී අදහස් දැක්වූ ආරක්ෂක රාජ්‍ය අමාත්‍ය රුවන් විජයවර්ධන මහතා මෙසේ පැවසීය.    ‘‘අද කොළඹ මිනිසුන්ට සෑහෙන්න කරදර වූණා. ආණ්ඩුවට කිසිම ප‍්‍රශ්නයක් වුණේ නැහැ. මේකෙන් කොළඹ මිනිස්සුන්ටයි කරදරය වුණේ. ඉස්කෝලවලට ළමයි ආවේ නෑ. බදාදා කියන්නේ මහජන දිනය. ඒ නිසා මිනිස්සුන්ට රාජ්‍ය ආයතවලට එන්න බැරි වුණා. පොහොට්ටුවේ ඊළඟ නායකයා හදාගන්න කරපු වැඩක් මේ.‘‘මාධ්‍ය හමුව ඇමතු එක්සත් ජාතික පක්ෂයේ වෘත්තීය කටයුතු ලේකම් සහ විදුලිබල හා පුනර්ජනනීය බලශක්ති රාජ්‍ය අමාත්‍ය අජිත් පී. පෙරේරා මහතා මෙසේ පැවසීය.  ‘‘මේක සම්පූර්ණ අසාර්ථක වැඩක්. නොමේරු දේශපාලන කි‍්‍රයාවක්. අපි කොළඹට සේන්දුවුණ ජනතාවගෙන් කාරුණීක ඉල්ලීමක් කරනවා කුණු දාන්නේ නැතුව ඒවා අස්කරලා යන්න කියලා.දැනටමත් කොළඹ කුණු ගොඩගහලා. මේ මෙහෙයුම සඳහා පොලීසියේ පන්දහසක් යෙදෙව්වා. නාමල් කුමාරයාගේ පළමු සටන උපන් ගෙයිම අසාර්ථකයි. මේ ගොල්ලෝ සුවසැරිය ගිලන් රථවලට බැන්නා. මේ උද්ඝෝෂණයට ඇවිල්ල බීලා ලෙඩ වෙච්චි රෝගීන් 81ක් දැන් ඒ ගිලන් රථ වලින්ම රෝහල්වලට අරගෙන ගියා.ඒ සම්බන්ධයෙන් සුවසැරිය ගිලන් රථ සේවයෙන් අපිට ඡායාරුප ලැබුණා. මේ අයට අපි කියනවා අද දින සතුටින් ගත කරලා යන්න කියලා. ඔය කියන විදිහට තව සෑහෙන්න අරක්කු  ඕන වෙයි. හෙට දින සාමාන්‍ය පරිදි පාසල් පැවැත්වෙනවා. රජයේ ආයතනය පැවැත්වෙනවා. හෙට උදේ මේ අයට තේරෙයි ආණ්ඩුව පෙරළන්න බෑ කියලා. ‘‘නීතිය හා සාමය නියෝජ්‍ය අමාත්‍ය නලින් බණ්ඩාර මහතා  මෙසේ පැවසීය. ‘‘මේකට ජනතාව මදි නිසා තමයි ලේක් හවුස් වටරවුවේ මේක තිබ්බේ. පන්දාහක් හය දාහක් දානන් පුලූවන් තැනැක් ද ඒක. සාමාන්‍ය මිනිස්සු මදුරුවෝ තල තල පාරේ ඉන්දැදි පොහොට්ටුවේ නායකයෝ සුපිරි හෝටලයක 758 කියන ස්වීට් රූම් එකේ හිටියා. ‘‘ස්වදේශ කටයුතු රාජ්‍ය අමාත්‍ය ජේ. සී. අලවතුවල මහතා මෙසේ පැවසීය.   ‘‘2015 ජනවාරි 08 වැනිදා තාත්තා නාගත්තා,අද පුතා නාගත්තා. දැන් හෙට ගම්වල අනිත් මිනිස්සු එයි මේ හොරු ටික අල්ලලා හිරේ දාන්න කියාගෙන. හෙට මේ උදඝෝෂණයේ මිනිස්සු 1000ක් හිටියොත් ඒ ඔක්කෝටම අපි කන්න දෙනවා.‘‘                      