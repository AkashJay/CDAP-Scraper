                        (නිමල කොඩිතුවක්කු)ඔක්තෝම්බර් 26 වැනිදා ජනාධිපතිවරයා ගත් තීන්දුව සම්බන්ධයෙන් පාර්ලිමේන්තුව සහ අධිකරණය තීන්දුවක් ලබා දී ඇති බැවින් නීත්‍යානුකූල  කැබිනට් මණ්ඩලයක් සහ අග‍්‍රාමාත්‍යවරයෙකු පත්කළ යුතුව ඇතැයි පාර්ලිමේන්තු මන්ත‍්‍රී ආචාර්ය ජයම්පති වික‍්‍රමරත්න මහතා කොළඹදී අද (03) පැවැසීය.මෙයට පෙරත් ජනාධිපතිවරු කැමති නොවන අයට අග‍්‍රාමාත්‍යධුර ලබා දීමට සිදුවූ බැවින් ආණ්ඩුක‍්‍රම ව්‍යවස්ථාවට අනුව රනිල් වික‍්‍රමසිංහ මහතා අගමැති ලෙස පත් කිරීම හැර වෙන විකල්පයක් ජනාධිපතිවරයාට නොමැති බවද  මන්ත‍්‍රීවරයා සඳහන් කළේය.කොළඹ අරලියගහ මන්දිරයේ පැවති මාධ්‍ය හමුවකට එක්වෙමින් ඔහු මේ බව පැවැසීය.එහිදී වැඩිදුරටත් අදහස් දැක්වූ පාර්ලිමේන්තු මන්ත‍්‍රී ආචාර්ය ජයම්පති වික‍්‍රමරත්න මහතා මෙසේද කීවේය.     ‘‘පෙත්සම් විභාග අවසන් වනතෙක් අගමැතිට සහ ඇමතිවරුන්ට  සිය ධුර දැරීම වළක්වමින් අභියාචනාධිකරණය අතුරු තහනම් නියෝගයක් ලබා දිලා තියෙනවා. මෙය ඓතිහාසික අවස්ථාවක්.19 වන  ආණ්ඩුක‍්‍රම ව්‍යවස්ථා සංශෝධනය මගින් අපි මේ රටේ ඇති කරපු ප‍්‍රජාතන්ත‍්‍රවාදී කවුලූව නිසා තමයි අපිට මේ ජයග‍්‍රහණය හිමි වුණේ. අධිකරණයේ ස්වාධීනත්වය  නැවත ඇති කරලා මේ තිබුණු වාතාවරණය නිසා තමයි අපිට මේ වගේ තත්වයක් ඇති කරගන්න පුළුවන් වුණේ.මේක අපි ලබපු විශාල ජයග‍්‍රහණයක්. අවසාන තීන්දුවත් මේ ආකාරයෙන්ම ලැබෙයි කියලා අපි විශ්වාස කරනවා.දැන් අගමැතිවරයෙක් නැහැ. අමතිවරු, නියෝජ්‍ය  ඇමතිවරු නැහැ. එම නිසා ඊනියා ඇමතිවරුන්ගේ  නියෝග පිළිගන්න කිසිම රාජ්‍ය සේවකයෙකුට පුලූවන් කමක් නැහැ.පාර්ලිමේන්තුව මේ පිලිබඳ  තීන්දුවක් දීලා තියෙනවා. අධිකරණයත් මේ පිලිබඳ නියෝගයක් ලබාදීලා තියෙනවා. දැන් මේ වෙලාවේ කරන්න  ඕන  නීතියට අනුව කැබිනට් මණ්ඩලයක් පත්කිරීමයි. ඒ නිසා පළමුව අගමැතිවරයා පත් කළ යුතුයි.ආණ්ඩුක‍්‍රම ව්‍යවස්ථාවේ අගමැතිවරයෙකු පත්කිරීම පිලිබඳව එක විධි විධානයයි තියෙන්නේ. 42 හතරවන උපවගන්තිය අනුව පාර්ලිමේන්තුවේ උපරීම විශ්වාසය ඇති පුද්ගලයා කවුද කියන මතයට ජනාධිපතිවරයා එන්න  ඕන. ඒ මතයට එන්න  ඕන තමන්ගේ කල්පනාව මත නෙමෙයි  සාක්ෂි මත ඒ තීරණය ගත යුතුයි.එක්සත් ජාතික පෙරමුණ කියා සිටිනවා රනිල් වික‍්‍රමසිංහ මහතා තමයි අපි අගමැති විදියට නම් කරලා තියෙන්නේ කියලා. දෙමළ ජාතික සන්ධානයත් කියා සිටිනවා ඔක්තෝම්බර් 26ට පෙර තත්ත්වයට යන්න  ඕන කියලා.ආණ්ඩුක‍්‍රම ව්‍යවස්ථාවට අනුව රනිල් වික‍්‍රමසිංහ මහතා අගමැති ලෙස පත් කිරීම හැර වෙන විකල්පයක් නැහැ. ජනාධිපතිට ඔහුත් එක්ක වැඩ කරන්න පුළුවන්ද නැද්ද කියන ඒවා දෙවැනි කාරණයයි.මෙයට පෙරත් ජනාධිපතිවරු  කැමති නොවන අයට අග‍්‍රාමාත්‍යධුර දෙන්න වුනා.  ඞී. බී විජේතුංග  මහතා 94 දි චන්ද්‍රිකා කුමාරතුංග මැතිණිය පත්කළා. චන්ද්‍රිකා කුමාරතුංග මැතිණිය 2001 දී රනිල් වික‍්‍රමසිංහ මහතා පත්කළා. චන්ද්‍රිකා කුමාරතුංග මැතිණිය 2004දී  ලක්ෂ්මන් කදිරගාමර් මහතා  පත් කිරීමට කැමති වුනත් පාර්ලිමේන්තු කන්ඩායමේ විශ්වාසය දිනා සිටියේ  මහින්ද රාජපක්ෂ මහතා නිසා එතුමාව පත් කළා.ඒ නිසා මේ සම්බන්ධව පූර්වාදර්ශ තියෙනවා. මෙතනදි බලපාන්නේ  බහුතරයේ කැමැත්ත මිසක් පුද්ගලික සම්බන්ධයන් නෙමෙයි‘‘ යැයිද ඔහු එහිදී පැවැසීය.ඡායාරුප : ගයාන් අමරසේකර                       