                        (ජුඩ් සමන්ත) පාසල් සිසුවියකට ගවුමේ වාටිය ලිහා දමන ලෙස අවවාද කළ විනයභාර ගුරුවරියකට එම පාසල තුළට පැමිණ බැන වැදී තර්ජනය කළ බව කියන පුද්ගලයෙකු සම්බන්ධයෙන් විමර්ශණයක් ආරම්භ කර ඇති බව පුත්තලම පොලීසිය කියයි.මදුරන්කුලිය-කිව්ලකැලේ මහා විද්‍යාලයේ සේවය කරන ආර්.එම්.පී.රත්නායක මහත්මිය මේ සම්බන්ධයෙන් පුත්තලම පොලීසියට පැමිණිළි කර ඇත. 11 වැනි ශ්‍රේණියේ ඉගෙනුම ලබන සිසුවියක් නියමිත නිර්මිතයන්ට  නොගැලපෙන ආකාරයේ නිල ඇඳුමකින් සැරසී පාසලට පැමිණ ඇත. පාසලේ විනයභාර ආචාරවරිය ඇයට අවවාද කර පසුදින පාසලට පැමිණෙන විට ගවුමේ වාටිය ලිහා දමාගෙන පැමිණෙන ලෙස පවසා ඇත.එම සිසුවිය මේ බව දුරකථනයෙන් තම පියාට දන්වා ඇති බවත් ඉන් කුපිත වී ඇති දැරිවියගේ පියා එම අවස්ථාවේදීම පාසලට පැමිණෙන තිබේ. ඒ වන විට පාසලේ සතියේ උදෑසන රැස්වීම පැවැත්වෙමින් තිබී ඇත. එම රැස්වීම අමතමින් සිට ඇත්තේද සිද්ධියට මුහුණ දී ඇති විනයභාර පාසල් ගුරුවරියයි.සිසුවියන්ගේ පියා බව කියන අය සෙසු සිසු සිසුවියන් සහ ගුරු මණ්ඩලය ඉදිරියේ විනයභාර ගුරුවරියට තර්ජනය කරමින් පරුෂ වචනයෙන් බැන වැදී ඇත. පසුව විනයභාර ගුරුවරිය මේ බව විදුහල්පතිවරයාට සහ පුත්තලම කලාප අධ්‍යාපන අධ්‍යක්ෂකවරයාට දැනුම් දීමෙන් පසු පුත්තලම පොලීසියට ගොස් පැමිණිල්ලක් කර ඇත.පොලිස් කණ්ඩායමක් අදාල පාසලට පැමිණ සිද්ධියට මුහුණ දී ඇති ගුරුවරියගෙන් සහ එම අවස්ථාවේ පාසලේ සිටි සෙසු ගුරුවරුන්ගෙන්ද, සිසු සිසුවියන්ගෙන්ද ප්‍රකාශ ලබා ගෙන ඇත.පාසලට කඩා වැදී ගුරුවරියට තර්ජනය කළ අය පුත්තලම ප්‍රාදේශීය සභාවේ හිටපු සභාපතිවරයකුගේ බෑනා කෙනෙකු බවද දැන ගැනීමට ඇත.                     