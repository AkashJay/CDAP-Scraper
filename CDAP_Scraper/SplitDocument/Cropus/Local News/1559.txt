                        (තිළිණි ද සිල්වා) ශ්‍රී ලංකාව තුළ ආයෝජන දිරිගැන්වීම සහ මෙරට අපනයන කටයුතු ප‍්‍රවර්ධනය කිරීම සඳහා සංවර්ධන උපාය මාර්ග සහ ජාත්‍යන්තර වෙළඳ අමාත්‍ය මලික් සමරවික‍්‍රම මහතා ඇතුළු ඉහළ පෙළේ දුත කණ්ඩායමක් ජර්මනිය බලා පිටත්ව ගිය බව ශ්‍රී ලංකා ආයෝජන මණ්ඩලය සඳහන් කරයි.ආර්ථික සංවර්ධනයට පෞද්ගලික අංශයේ සහභාගීත්වය දිරිමත් කිරීමේ වර්තමාන රජයේ හිතකර ආයෝජන ප‍්‍රතිපත්ති නිසා ජර්මනිය මෙරට තුළ ආයෝජනය කිරීමට උනන්දුවන රටවල් අතරින් ප‍්‍රධාන තැනක් හිමිවන හෙයින් මෙලෙස ඉහළ පෙළේ දුත කණ්ඩායමක් එරටට පිටත්ව ගිය බවද එම මණ්ඩලය  කියයි.අමාත්‍යවරයා සමඟ ගිය  මෙම දුත කණ්ඩායම ජර්මනියේ ෆ‍්‍රැන්ක්ෆර්ට්, හැම්බර්ග් සහ බර්ලින් යන ප‍්‍රධාන නගර වලදී එරටේ ප‍්‍රධාන පෙළේ නිලධාරීන් සහ නිෂ්පාදන ක්ෂේත‍්‍රයේ ප‍්‍රමුඛ ආයෝජකයින් මුණගැසීමට නියමිත යැයි එම මණ්ඩලය නිකුත් කළ නිවේදනයක සඳහන් වේ.ජර්මනියට ගිය දුත කණ්ඩායමට ශ්‍රී ලංකා ආයෝජන මණ්ඩලයේ අධ්‍යක්ෂ මණ්ඩල සභික මංගල යාපා, අධ්‍යක්ෂ ජනරාල් දුමින්ද ආරියසිංහ, ශ්‍රී ලංකා අපනයන සංවර්ධන මණ්ඩලයේ සභාපතිනී ඉන්දිරා මල්වත්ත ඇතුළු සංවර්ධන උපාමාර්ග සහ ජාත්‍යන්තර වෙළඳ අමාත්‍යාංශයේ නිලධාරීන් පිරිසක් ද සහභාගී වෙයි.  මෙම රාජ්‍ය සහ පෞද්ගිලික අංශ නියෝජනය කරන දූත කණ්ඩායම ෆ‍්‍රැන්ක්ෆර්ට්, හැම්බර්ග් සහ බර්ලින් යන නගර කේන්ද්‍රකර පැවැත්වෙන  ආයෝජන සමුඵ කිහිපයකට සහභාගී වීමට නියමිත අතර එහිදී දෙරටේ ආයෝජකයින්ට තම අත්දැකීම් හුවමාරු කරගැනීමේ අවස්ථාව හිමිවනු ඇතැයි ද අයෝජන මණ්ඩලය කියා සිටියි.  යුරෝපා සංගමයේ විශාලතම ආර්ථිකය හිමි රට ලෙසත් , නිෂ්පාදන ක්ෂේත‍්‍රයේ දැවැන්තයකු වන ජර්මනිය ශ්‍රී ලංකාවට බෙහෙවින් වැදගත් රටක් බව අයෝජන මණ්ඩලය පෙන්වා දේ.                     