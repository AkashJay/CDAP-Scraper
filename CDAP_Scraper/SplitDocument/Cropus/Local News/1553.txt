                        (නිමන්ති රණසිංහ සහ තරිදු ජයවර්ධන)ජනාධිපති මෛතී‍්‍රපාල සිරිසේන හා හිටපු ආරක්ෂක ලේකම් ගෝඨාභය රාජපක්ෂ යන මහත්වරු ඝාතනය කිරීමට කුමන්ත‍්‍රණය කළැයි කියන දුරකතන සංවාද සිද්ධිය සම්බන්ධයෙන් පොලිස් අධිකාරීවරයකු ඇතුළු අට දෙනෙකුගෙන් ප‍්‍රකාශ ලබාගත් බව අපරාධ පරික්ෂණ දෙපාර්තමේන්තුව සදහන් කරයි.ඇල්පිටිය කොට්ඨාස භාර පොලිස් අධිකාරී නිහාල් තල්දූව, තංගල්ල සහකාර පොලිස් අධිකාරී ප‍්‍රසන්න අල්විස්, වරාකාපොල පොලිස් ස්ථානාධිපති ප‍්‍රධාන පොලිස් පරික්ෂක ජනකාන්ත, ත‍්‍රස්ත විමර්ශන කොට්ඨාසයේ නිලධාරීන් කිහිප දෙනෙක් ද මෙම ප‍්‍රකාශ සටහන් කරගත් අය අතර වෙති.එමෙන්ම මෙම සිද්ධියේ නඩු භාණ්ඩය වූ නාමල් කුමාර යන අයට අත්ව තිබූ ජංගම දුරකතනය අධිකරණයට ඉදිරිපත් කිරීමෙන් පසු අපරාධ පරීක්ෂණ දෙපාර්තමේන්තුවේ මිනීමැරුම් විමර්ශන අංශයේ උසස් පොලිස් පරික්ෂක කේ. එම්. එම්. කුමාරසිංහ නිලධාරියා වෙතින් රජයේ රස පරීක්ෂකවරයා වෙත යවා ඇතැයි ද එම දෙපාර්තමේන්තුව වැඩිදුරටත් සදහන් කරයි.ජනාධිපති මෛතී‍්‍රපාල සිරිසේන මහතාට සහ හිටපු ආරක්ෂක ලේකම් ගෝඨාභය රාජපක්ෂ මහතාට නැගෙනහිර පළාතේදී සහකාර පොලිස් අධිකාරී ප‍්‍රසන්න අල්විස් මහතාට කොළඹදී ද අනතුරක් සිදුකරන්නැයිද පොලිස් කොමිසමේ නිලධාරින්ට හා පොලිස් නිලධාරින්ට අපහාස වන අන්දමින් සමාජ ඡාලා වෙබ් වෙබ් අඩවි වලින් සහ මුහුණු පොතින් තොරතුරු පලකරන්නැයි ද නියෝජ්‍ය පොලිස්පති නාලක ද සිල්වා මහතා තමාට පැවසූ බව නාමල් කුමාර නැමැත්තා අපරාධ පරීක්ෂණ දෙපාර්තමේන්තුව වෙත සිය පැමිණීල්ලෙන් දක්වා තිබිණී.නියෝජ්‍ය පොලිස්පති නාලක ද සිල්වා මහතා තමාට හිරිහැර සිදුකරන බවට සදහන් පැමිණීල්ලක් තංගල්ල සහකාර පොලිස් අධිකාරී ප‍්‍රසන්න අල්විස් මහතා විසින් ජාතික පොලිස් කොමිසන් සභාව වෙත පැමිණීලි කර ඇතැයි එම කොමිසම සදහන් කරයි.එමෙන්ම, නියෝජ්‍ය පොලිස්පති නාලක ද සිල්වා මහතා සම්බන්ධයෙන් පොලිස් විශේෂ කාර්ය බළකාය භාර ජ්‍යෙෂ්ඨ නියෝජ්‍ය පොලිස්පති ආර්. එල්. ලතීෆ් මහතා ද පොලිස් කොමිසමට පැමිණීල්ලක් සිදුකර තිබූ අතර, එය විමර්ශනය සදහා අපරාධ පරික්ෂණ දෙපාර්තමේන්තුව වෙත යොමුකර ඇතැයි ද එම කොමිසම සඳහන් කරයි.මේ සම්බන්ධයෙන් අපරාධ පරික්ෂණ දෙපාර්තමේන්තුව භාර ජ්‍යෙෂ්ඨ නියෝජ්‍ය පොලිස්පති රවී සෙනෙවිරත්න සහ එහි අධ්‍යක්ෂ ජ්‍යෙෂ්ඨ පොලිස් අධිකාරී ශානි අබේසේකර යන මහත්වරුන්ගේ මග පෙන්වීම යටතේ මිනීමැරුම් විමර්ශන අංශය විසින් මෙහි වැඩිදුරටත් විමර්ශන පවත්වති.                     