content,link,heading
"
                        
 ( නිමන්ති රණසිංහ ) 


දෙමටගොඩ පිහිටි තෙල් සංස්ථා පරිශ්‍රයට අයුතු ලෙස  ඇතුළු  වී අයුතු ජන රාශියක  සාමාජිකයකු වී  කලබලයක් ඇති කළැයි කොළඹ නාගරික මන්ත්‍රීවරයකු වන කුලතිස්ස ගීගනගේ අත්අඩංගුවට ගත් බව කොළඹ අපරාධ කොට්ඨාසය පවසයි.

ඉකුත් වසරේ නොවැම්බර්  26 වැනිදා කොළඹ තෙල් සංස්ථා පරිශ්‍රයේ සිදු වු සිද්ධිය සම්බන්ධයෙන්  ඔහු මෙලෙස අත්අඩංගුවට ගෙන ඇත.

සැකකරු අද කොළඹ ප්‍රධාන මහෙස්ත්‍රාත් හමුවට ඉදිරිපත් කිරීමට නියමිතය. 
                    ",http://www.lankadeepa.lk/latest_news/තෙල්-සංස්ථාවේ-සිද්ධියට-කොළඹ-නාගරික-මන්ත්‍රීවරයෙක්-අත්අඩංගුවට/1-543426,තෙල් සංස්ථාවේ සිද්ධියට කොළඹ නාගරික මන්ත්‍රීවරයෙක් අත්අඩංගුවට
"
                        
(එෆ්.අස්ලම්)

තමන්ට තවදුරටත් විපක්ෂනායක ධූරය දැරීමේ හැකියාවක් ඇති බවත් රටේ ආණ්ඩුක්‍රම ව්‍යවස්ථාවට හා පාර්ලිමේන්තු සම්ප්‍රදායන්ට පටහැනිව කරනු ලබන පත්කිරීම් කිසිවිටෙක පිළිගත නොහැකි බවත් දෙමළ ජාතික සන්ධානයේ නායක ආර්.සම්පන්දන් මහතා  පැවසීය.

මහින්ද රාජපක්ෂ මහතාට හෝ එක්සත් ජනතා නිදහස් සන්ධානයට විපක්ෂනායක ධූරය ලබාදීමට හැකියාවක් නොමැති බවත් ශ්‍රීලංකා පොදුජන පෙරමුණේ සාමාජිකත්වය ගැනීම හා එක්සත් ජනතා නිදහස් සන්ධානයේ පිරිසක් වත්මන් ආණ්ඩුව හා එක්වීම ඊට හේතු වී ඇති බවත් හෙතෙම අවධාරණය කළහ‍.

විපක්ෂනායක ධූරය සදහා කුරුණෑගල දිස්ත්‍රීක් පාර්ලිමේන්තු මන්ත්‍රි මහින්ද රාජපක්ෂට පත්කරන බවට තමා දුන් තීරණයේ වෙනසක් නොමැති බවට පසුගියදා පක්ෂ නායක රැස්වීමේදී කථානායක කරු ජයසූරිය මහතා අවධාරණය කළ අතර ඒ සම්බන්ධයෙන් ආර්.සම්බන්ධන් මහතාගෙන්  කළ විමසුමකට පිළිතුරු දෙමින් හෙතෙම මේ බව සදහන් කර සිටියේය.

වැඩිදුරටත් අදහස් දැක්වූ සම්බන්ධන් මහතා මෙසේද කීය.

පාර්ලිමේන්තුවේ බහුතරය ඇති කණ්ඩායම ආණ්ඩු  පක්ෂය වෙනවා.ඊට පසු බහුතරයක් තියෙන පක්ෂය පාර්ලිමේන්තු සම්ප්‍රදායට අනුව විපක්ෂය ලෙසින් කටයුතු කරනවා.2015 ජනාධිපතිවරණයෙන් සහ මහ මැතිවරණයෙන් පසුව ප්‍රධාන දේශපාලන පක්ෂ දෙකම එකතු වෙලා ජාතික ආණ්ඩුවක් විදිහට රට පාලනය කළා.මේ අනුව පාර්ලිමේන්තුවේ තුන්වැනියට බහුතරයක් හිමිකරගත් පක්ෂය වුන දෙමළ ජාතික සන්ධානය ප්‍රධාන විපක්ෂය බව දැනුම් දුන්නා.

පසුගිය ඔක්තෝබර් 26 වනදා මේ රටේ ප්‍රජාතන්ත්‍රවාදයට විරුද්ධව දේශපාලන වශයෙන් ඇතිවූ අර්බුදකාරි තත්වයෙන් පසු  විපක්ෂනායක වශයෙන් දැනුම් දුන් මහින්ද රාජපක්ෂ මහතා  ශ්‍රීලංකා පොදුජන පෙරමුණ නැමති පක්ෂයේ සාමාජිකත්වය ගෙන තිබෙනවා.එම තත්වය මැද ඔහුට පාර්ලිමේන්තු මන්ත්‍රිධූරයේ සිටීමද ප්‍රශ්නයක් වී තිබෙනවා.මේ සම්බන්ධයෙන් පැහැදිලි කිරීමක් සිදුකරල සත්‍ය හෙලිකළ යුතුයි.

මීලගට වත්මන් ආණ්ඩුව සමගින් එක්සත් ජනතා නිදහස් සන්ධානයේ අය එකතු වෙලා ඉන්නවා.ඉදිරියේදීත් ඒ සන්ධානයේ තවත් අය ආණ්ඩුවට එකතු වෙන්න ඉන්නවා කියලත් කියනවා.ඒ අනුව එක්සත් ජනතා නිදහස් සන්ධානයේ නියෝජිතයින් එජාප ආණ්ඩුව සමග එක්ව සිටියෙදී එම සන්ධානයේ නියෝජිතයෙකුට පාර්ලිමේන්තුවේ විපක්ෂනායක ධූරය දිය නොහැකියි. මේ සම්බන්ධයෙන් නිසි පිළිතුරු රටේ ආණ්ඩුක්‍රම ව්‍යවස්ථාවට හා සම්ප්‍රදායන්ට අනුකූලව ලබාදෙන්න ඕන.

විපක්ෂනායක ධූරය මම බලහත්කාරයෙන් තියාගෙන නැහැ.1977 වසරේදී ඒ.අමිර්තලිංගම් මහතා මේ රටේ විපක්ෂනායක විදිහට හිටියා.ඒ කාලයේ ශ්‍රිලංකා නිදහස් පක්ෂයට පාර්ලිමේන්තුවේ ආසන හයයි හිමිවෙලා තිබුනේ.ආසන 18ක් හිමිකරගත් අපටයි දෙවනුවට බහුතරයක් තිබුනේ.වත්මන් පාර්ලිමේන්තුව තුළ අප සුළුජන නියෝනයක් බව පිළිගන්නවා.එහෙයි කියල නීතියට හා සම්ප්‍රදායන්ට එරෙහිව සිදුකරන පත්කිරීම් පිළිගන්න බැහැ.

රටේ මූලික නීතියට සර්ව සාධාරණව පැවතිය යුතුයි කියන ස්ථාවරයේ අප පසුවෙනවා.1983දී මාද ඇතුළු අප පක්ෂයේ නියෝජිතයින් පාර්ලිමේන්තු මන්ත්‍රීධූරයද විසිකර දමා ගිය බව නැවත වරක් මතක් කරන්න ඕන.අප පදවි තානාන්තර වරප්‍රසාදවලට ආස නැහැ.ප්‍රතිපත්තිගරුකව අවංකව කටයුතු කරන්න ඕන කියන එකයි අපේ ස්ථාවරය.ඊට පටහැනි කිසිම ක්‍රියාමාර්ගයකට අනුව අපට අත්හැරීම් කරන්න බැහැ.

මේ පිලිබද අපගේ ස්ථාවරය පෙරාතුවම දැනුම්දී තිබෙනවා.විපක්ෂනායක ධූරය වෙනුවෙන් අශීලාචාර විදිහට කටයුතු කරන්න බැහැ.අධිකරණය හමුවට මේ ප්‍රශ්නය අරන් යනවද කියල අපි මෙතෙක් තීරණය කරල නැහැ.

 

  
                    ",http://www.lankadeepa.lk/latest_news/සම්බන්ධන්-කතානායක-තීන්දුවට-එකඟ-නොවෙයි/1-543430,සම්බන්ධන් කතානායක තීන්දුවට එකඟ නොවෙයි
"
                        (බිමල් ශ්‍යාමන් ජයසිංහ)
 
රාජගිරිය ඔබේසේකරපුර දෙමහල් නිවසක කාලයක සිට පවත්වාගෙන ගිය කූට ලේඛන සකස්කරන ස්ථානයක් වටලා කාන්තාවක් අත්අඩංගුවට ගත් බව කොළඹ අපරාධ කොට්ඨාසය පවසයි.
 
එම නිවසේ තිබී ව්‍යාජ ලෙස සකසන ලද රියදුරු බලපත්‍ර, ජාතික හැඳුනුම්පත්, ආදායම් බිල්පත්, වාහන ලියාපදිංචි කිරීමේ සහතික, ඒවා සැකසීමට ගත් ලැමිනේටින් කාඩ් පරිගණයක් ඇතුළු උපකරණ රැසක් පොලිසිය භාරයට ගෙන ඇත.
 
රුපියල් 5,000 සිට ඉහළ මිල ගණන්වලට මෙම ව්‍යාජ ලිපි ලේඛන සකසා ඇතැයි පොලිසිය කියයි.
 
සැකකාරිය 36 හැවිරිදි කාන්තාවකි.
 
අත්අඩංගුවට ගත් සැකකාරිය අධිකරණයට ඉදිරිපත් කිරීමට නියමිතය. 
                    ",http://www.lankadeepa.lk/latest_news/කූට-ලේඛන-සැකසූ-කාන්තාවක්-අත්අඩංගුවට/1-543446,කූට ලේඛන සැකසූ කාන්තාවක් අත්අඩංගුවට
"
                        (ජේ.කේ.එල්.චාමින්ද)

 

හික්කඩුව එගොඩගොඩ ප්‍රදේශයේ ලදු කැළැවක් තුළදී 15 හැවිරිදි පාසල් සිසුවකු විසින් 11 හැවිරිදි පාසල් දැරියකට පිහියකින් ඇන තුවාල සිදුකර ඇති බව හික්කඩුව පොලිසිය පවසයි.

අද (4) පස්වරුවේ දී මෙම පිහි  ඇනුම සිදුවී ඇති බවත් පිහි ඇනුමෙන් තුවාල ලැබු  සිසුවිය ගාල්ල  කරාපිටිය ශික්ෂණ රෝහලට ඇතුළත් කර ඇති බව පොලිසිය පවසයි.

මෙම සිසුවා හා සිසුවිය එගොඩගොඩ ප්‍රදේශයේ  එක ළග  පිහිටි නිවාස දෙකක පදිංචි වී සිටියි.

දෙදෙනා අතර ඇතිවූ  බහින් බස් විමක් දුරදිග ගොස් සිසුවිය කෑගසා තිබේ. පසුව පාසල් සිසුවා විසින් සිසුවියගේ ගෙලට පිහියෙන් ඇන ඇති බව පොලිසිය පවසයි.

සැකකාර පාසල් සිසුවා පොලිසිය විසින් අත්අඩංගුවට ගන්නා ලදී.

  
                    ",http://www.lankadeepa.lk/latest_news/බහින්-බස්-වීමක්-දුරදිග-ගොස්-සිසුවා-සිසුවියට-පිහියෙන්-අනී/1-543341,බහින් බස් වීමක් දුරදිග ගොස් සිසුවා සිසුවියට පිහියෙන් අනී
"
                        (අංජුල මහික වීරරත්න)

 
එක්සත් ජාතික පක්ෂය ප්‍රමුඛ එක්සත් ජාතික පෙරමුණේ ප්‍රධානත්වයෙන් අරඹන ප්‍රජාතන්ත්‍රවාදී ජාතික පෙරමුණ සඳහා මෙරට සිවිල් සංවිධාන සෘජුවම සම්බන්ධ කරගැනීමට තීරණය වී තිබේ.

එක්සත් ජාතික පෙරමුණේ නායකයින් මෙම තීරණය ගනු ලැබුවේ අග්‍රාමාත්‍ය රනිල් වික්‍රමසිංහ මහතාගේ ප්‍රධානත්වයෙන් අරලියගහ මන්දිරයේ දී එක්සත් ජාතික පෙරමුණු මන්ත්‍රී කණ්ඩායම රැස් වූ අවස්ථාවේදීය.

2015 වසරේදී බල ගැන්වුණු යහපාලන ක්‍රියාදාමයට දායක වූ සියලු සිවිල් සංවිධාන ප්‍රජාතන්ත්‍රවාදී ජාතික පෙරමුණට ද එක්කර ගැනීමට එහිදී තීරණය විය.

එක්සත් ජාතික පක්ෂයේ ප්‍රධානත්වයෙන් ක්‍රියාත්මත ප්‍රජාතන්ත්‍රවාදී ජාතික පෙරමුණට ජාතික හෙළ උරුමය, ශ්‍රී ලංකා මුස්ලිම් කොංග්‍රසය සහ ප්‍රජාතන්ත්‍රවාදී ජනතා පෙරමුණ මේ වන විටත් එක්ව සිටී.

ඊට අමතරව ආචාර්ය වික්‍රමබාහු කරුණාරත්න මහතා නායකත්වය දරණ නව සමසමාජ පක්ෂය වැනි දේශපාලන සංවිධාන ද ප්‍රජාතන්ත්‍රවාදී ජාතික පෙරමුණට එක්කර ගැනීමේ අවශ්‍යතාවය ඉහත සාකච්ඡාවේදී පෙන්වා දෙනු ලැබීය.

ප්‍රජාතන්ත්‍රවාදී ජාතික පෙරමුණ දස දෙනෙකුගෙන් සමන්විත නායකත්ව මණ්ඩලයකින් ක්‍රියාත්මක වන අතර නායකත්ව මණ්ඩලයේ සභාපති ධුරය ප්‍රධානතම පක්ෂය වන එක්සත් ජාතික පක්ෂයට හිමිවීමට නියමිතය.

ප්‍රජාතන්ත්‍රවාදී ජාතික පෙරමුණට සිවිල් සංවිධාන එක්කර ගැනීමට අදාළ සාකච්ඡාව අද (7) සවස පැවැත්වීමට නියමිතය. 
                    ",http://www.lankadeepa.lk/latest_news/ප්‍රජාතන්ත්‍රවාදී-ජාතික-පෙරමුණට-සිවිල්-සංවිධානත්/1-543443,ප්‍රජාතන්ත්‍රවාදී ජාතික පෙරමුණට සිවිල් සංවිධානත්
"
                        උද්ඝෝෂණයක් හේතුවෙන්  කොළඹ වෝඩ් පෙදෙස  අවට  දැඩි වාහන තදබදයක් ඇතැයි පොලීසය පවසයි.


සරසවි සිසුන් මෙම උද්ඝෝෂණය අරඹා ඇත.


ඔවුහු  විශ්වවිද්‍යාල ප්‍රතිපාදන කොමිෂන් සභාව ඉදිරිපිට විරෝධතාවයේ නියැලි සිටිති. මේ හේතුවෙන් අවට මාර්ග රැසක වාහන තදබදයක් පවති.

 

 (36698) 

  

  
                    ",http://www.lankadeepa.lk/latest_news/වෝඩ්-පෙදෙසේ-රථවාහන-තදබදයක්/1-543437,වෝඩ් පෙදෙසේ රථවාහන තදබදයක්
"
                         

මිල වැඩිකිරීමට අවසර නොලැබුණොත් කිරිපිටි ගෙන්වීම නවතා දැමීමට ප්‍රධාන පෙළේ ආනයනකරුවන් පිරිසක් සාමූහික තීරණයක් ගෙන ඇතැයි වාර්තා වේ.  

පවතින තත්ත්වය අනුව කිරිපිටි ආනයනය නවතා දැමීම හැර වෙනත් විකල්පයක් නැතැයි ඔවුහු පැවැසූහ.

කිරිපිටි ආනයන සමාගම් මේ වන විට මසකට රුපියල් මිලියන 30 සිට 40 දක්වා පාඩු ලබන බව එම සමාගම් කිහිපයක  ප්‍රධානීහු පැවසූහ.

කිරිපිටි පැකට්ටුවක මිල රුපියල් 100කින් වැඩි කිරීමට අවසර දෙන තෙක් වරායෙන් කිරිපිටි තොග නිදහස් කර නොගන්නා බවටත් අලුතින් ඇණවුම් නොකරන බවටත් එම සමාගම් අනතුරු අඟවා ඇත.  

ඇමෙරිකා එක්සත් ජනපද ඩොලරයට සාපේක්ෂව රුපියලේ අගය 184ක් දක්වා අවප්‍රමාණයවීම, තීරුබද්ද රුපියල් 15ක් වීම, 15% අගය එකතු කළ බද්ද,  7.5%ක වරාය සහ ගුවන් තොටුපොළ සංවර්ධන බද්ද, කිලෝවකට පනවන ජාතිය ගොඩනැගීමේ බද්ද රුපියල් 135 සිට 170ක් දක්වා වැඩි කිරීම ආදී කරුණු හේතුවෙන් කිරිපිටි ආනයනය කිරීමේ වියදම වැඩි වී ඇත. 

ඊට අමතරව ලෝක වෙළෙඳපොළේ කිරිපිටි මිල ගණන් ද ඉහළ ගොස් ඇත. මීට වසර කිහිපයකට පෙර කිරිපිටි අත්‍යවශ්‍ය ආහාර ද්‍රව්‍යයක් ලෙස සලකා කිරිපිටි කිලෝවකට අය කරන ලද තීරු බද්ද රුපියල් 2ක් පමණක් විය.

ලෝක වෙළෙඳපොළේ කිරිපිටි මෙට්‍රික් ටොන් එකක මිල ඩොලර් 3,250ත් 3,350ත් අතර වේ. එය ඩොලර් 3,400ත් 3,500ත් දක්වා ඉහළ යනු ඇතැයි පැවසේ. 

මෙම තත්ත්වය මත ආනයන පිරිවැය පියවා ගැනීම සඳහා කිරිපිටි කිලෝවේ පැකට්ටුවක මිල රුපියල් 100කින් වැඩි කිරීමට අවසර දෙන්නැයි කිරිපිටි සමාගම් පාරිභෝගික කටයුතු අධිකාරියෙන් සහ ජීවන වියදම් කමිටුවෙන් ඉල්ලා ඇත. 

කිරිපිටි මත පනවා තිබෙන පාලන මිල සහ එකතු කළ අගය මත බද්ද (වැට්) ඉවත් කිරීම මීට තිබෙන එකම විසඳුම යැයි එම සමාගම් පෙන්වා දී ඇත. 

(සන්ඬේ ටයිම්ස් ව්‍යාපාරික වාර්තාකරු)

  
                    ",http://www.lankadeepa.lk/latest_news/කිරිපිටි-ගෙන්වීම-අර්බුදයක/1-543425,කිරිපිටි ගෙන්වීම අර්බුදයක
"
                        (ඉන්දිකා රාමනායක)


හෙරොයින් කිලෝ එකකට අධික ප්‍රමාණයක් ත්‍රිරෝද රථයකින් ප්‍රවාහනය කරමින් සිටි පුද්ගලයකු  කොටහේන ප්‍රජා ශාලාව අසලදී අත්අඩංගුවට ගත් බව පොලිසිය කියයි.
 
සැකකරු කොළඹ 12 මිරානියා විදියේ පදිංචි (40) හැවිරිදි පුද්ගලයෙකි.
 
සැකකරු සතුව හෙරොයින්  කිලෝ 1යි, ග්‍රෑම් 5 යි, මිලිගෑම් 640 ක ප්‍රමාණයක්  තිබී සොයාගෙන ඇත. මෙම හෙරොයින් තොගයේ වටිනාකම රුපියල් ලක්ෂ 120 ක් වන  බව පොලිසිය පවසයි.

සැකකරු අද (7) මාලිගාකන්ද අධිකරණයට ඉදිරිපත් කිරිමට නියමිතය.
  
                    ",http://www.lankadeepa.lk/latest_news/ලක්ෂ-120-ක--හෙරොයින්-කොටහේනෙන්-අල්ලයි/1-543438,ලක්ෂ 120 ක  හෙරොයින් කොටහේනෙන් අල්ලයි
"
                        ‍(හැටන් රංජිත් රාජපක්ෂ)                        
ලංකාවේ දිගම උමං දුම්රිය මාර්ගය පිහිටි හැටන් සිංගිමලේ දුම්රිය උමං මාර්ගය පිහිටි සිංගිමලේ රක්ෂිතයේ නැගෙනහිර මායිමේ ගින්නක් අද (05) හට ගෙන තිබේ.

පවතින දැඩි වියළි කාලගුණයත් සමග ගින්න සිංගිමලේ  ප්‍රධාන රක්ෂිතයට පැතිර යමින් පවතී.
සිංගිමලේ රක්ෂිතය ප්‍රධාන ජල පෝෂක ප්‍රදේශයක් වන අතර හැටන් ප්‍රදේශයේ ජනතාවට පානිය ජලය සපයන ප්‍රධාන ජල ටැංකියද  මෙම රක්ෂිතය අසල පිහිටා ඇත.

හැටන් පොලිසිය පැවසුවේ මෙම ගින්න මැඩ පැවැත්විම සඳහා නිලධාරින් පිරිසක් මේ වනවිටත් ගින්න හට ගත් ස්ථානය වෙත යොමු කර ඇති බවයි.

 
                    ",http://www.lankadeepa.lk/latest_news/හැටන්-සිංගිමලේ-රක්ෂිතයේ-ගින්නක්/1-543374,හැටන් සිංගිමලේ රක්ෂිතයේ ගින්නක්
"
                        ශ්‍රී ලංකාව සහ නවසීලන්තය අතර තවුරංගාහිදී පැවැත්වෙන දෙවැනි එක්දින තරගයේදී පළමුවෙන් පන්දුවට පහර දුන් නවසීලන්ත කණ්ඩායම නියමිත ඕවර 50 අවසානයේදී කඩුලු 7 ක් දැවී ලකුණු 319 ක් ලබාගත්තේය. 

 
                    ",http://www.lankadeepa.lk/latest_news/නවසීලන්තය-කඩුලු-7-ට-319-යි/1-543372,නවසීලන්තය කඩුලු 7 ට 319 යි
"
                        (රංජන් කස්තුරි)

පළාත් සභා මැතිවරණය පැරණි සමානුපාතික ක්‍රමයට පැවැත්වීමට අද (04) පැවැති විශේෂ පක්ෂ නායකයින්ගේ රැස්වීමේදී පක්ෂ නායකයින් තීරණය කළ බව ඇමැති මනෝ ගනේෂන් මහතා ලංකාදීපයට පැවැසීය.

පළාත් සභා මැතිවරණය පැරණි ක්‍රමයට පවත්වන්නේ නම් දැනට පවතින අණ පනත් අහෝසි කළයුතු බවද ඒ පිළිබඳව ඉදිරියේදී පාර්ලිමේන්තුව පියවර ගත යුතු බවද මනෝ ගනේෂන් මහතා කීය.

පාර්ලිමේන්තු පරිශ්‍රයේදී අද (04) පැවැති පක්ෂ නායකයින්ගේ විශේෂ රැස්වීමේදී ගත් එම තීන්දුව අග්‍රාමාත්‍යවරයාට දැනුම් දෙන බවද ඇමැතිවරයා පැවැසීය. 
                    ",http://www.lankadeepa.lk/latest_news/පළාත්-සභා-මැතිවරණය-පැරණි-ක්‍රමයට/1-543359,පළාත් සභා මැතිවරණය පැරණි ක්‍රමයට
"
                        (විනීතා එම් ගමගේ)

ත්‍රිපිටකය  ලෝක උරුමයක්  ලෙස ප්‍රකාශයට පත් කරන්නැයි යුනෙස්කෝ සංවිධානයෙන් ඉල්ලීමක් කරන බව ජනාධිපති මෛත්‍රීපාල සිරිසේන මහතා ප්‍රකාශ කළේය.


ජනාධිපතිවරයා මේ බව සඳහන් කළේ මාතලේ ⁣ඓතිහාසික ⁣ අලුවිහාරයෙදී ත්‍රිපිටකය ජාතික උරුමයක් ලෙස ප්‍රකාශයට පත් කිරීම වෙනුවෙන් අද (05)  පෙරවරුවේ  පැවති  උත්සවයේ  දීය.

පන්සාලිස් වසක් පුරා බුදුරජාණන්වහන්සේ දෙසූ ධර්මස්කන්ධය පලමු , දෙවන  හා තෙවන ධර්ම සංගායනාවලදී සංගෘහිත වීමෙන් පසු භාණක මුඛ පරම්පරාවෙන් පැවැති අතර වලගම්බා රජ සමයේ තල්පත්වල ලේඛන ගත තරනු ලැබිය.

එසේ  පැවැති ත්‍රිපිටකය 1956 යෙදුණු බුද්ධ ජයන්තියේ දී ග්‍රන්ථාරූඪ කරන ලද අතර ⁣ජාතික උරුමයක් බවට අද දින පත් කරන ලද්දේ එම ත්‍රිපිටකයයි.

ඒ අනුව ඉදිරියේ දී ත්‍රිපිටකය සංස්කරණය  පරිවර්තනය ඇතුළු ඕනෑම කාර්යයක් සඳහා බෞද්ධ කටයුතු දෙපාර්තමේන්තුවේ අනුමැතිය ගතයුතු වන්නේය.

ත්‍රිපිටකය ජාතික උරුමයක් බවට ප්‍රකාශයට පත් කිරීමේ නිල උත්සවය පැවැත්වූයේ ත්‍රෛනිකායික මහා සංඝරත්නය  විශාල පිරිසක් ද මැතිඇමතිවරුන්ගේද සහභාගීත්වයනි.

(ඡායාරූප - ඉෂාන් සංජීව)













  
                    ",http://www.lankadeepa.lk/latest_news/‘ත්‍රිපිටකය-ලෝක-උරුමයක්--කරන්නැයි-යුනෙස්කෝවෙන්-ඉල්ලනවා‘/1-543383,‘ත්‍රිපිටකය ලෝක උරුමයක්  කරන්නැයි යුනෙස්කෝවෙන් ඉල්ලනවා‘
"
                        ශ්‍රී ලංකාව සහ නවසීලන්තය අතර තවුරංගාහිදී අද (5 වැනිදා) පැවැති දෙවැනි එක්දින තරගයේදී  නවසීලන්ත කණ්ඩායම ලකුණු 21 ක ජයක් අත්කර ගත්තේය. මෙම ජයග්‍රහණයත් සමගින් තරගයක් ඉතිරිව තිබියදීම එක්දින තරගාවලිය ජයගැනීමට නවසීලන්ත පිලට හැකිවිය.

පළමුවෙන් පන්දුවට පහර දුන් නවසීලන්ත කණ්ඩායම නියමිත ඕවර 50 අවසානයේදී කඩුලු 7 ක් දැවී ලකුණු 319 ක් ලබාගත්තේය. තිසර පෙරේරා (140) ශතකයක් ලබාගත් නමුත් ශ්‍රී ලංකා කණ්ඩායමට ඕවර 46.2 කදී සියලු දෙනා දැවී ලබාගත හැකිවූයේ ලකුණු 298 ක් පමණි.

තරගයේ සම්පූර්ණ විස්තර සඳහා http://www.kelimandala.lk/ වෙත පිවිසෙන්න

 
                    ",http://www.lankadeepa.lk/latest_news/නවසීලන්තයට-ලකුණු-21-ක-ජයක්/1-543382,නවසීලන්තයට ලකුණු 21 ක ජයක්
"
                         

(තරිඳු ජයවර්ධන)

පොලිස් ස්ථානාධිපතිවරුන් 72ට පොලිස්පතිවරයා විසින් ලබා දෙනු ලැබූ ස්ථාන මාරු යළිත් අවලංගු කර තිබේ.

ස්ථාන මාරු පොලිස් පණිවුඩයේ සඳහන් කර තිබුනේ ජාතික පොලිස් කොමිෂන් සභාවේ අනුමැතිය පරිදි ස්ථාන මාරු කරන බවයි.

කෙසේ වෙතත් එම ස්ථාන මාරු නියෝගයෙන් පැය 48ක් යන්නට මත්තෙන් පොලිස්පතිවරයා තවත් පොලිස් පණිවුඩයක් නිකුත් කරමින් ස්ථාන මාරු අවලංගු කර තිබේ. 

ස්ථාන මාරු අවලංගු කිරීමේ නියෝගයේ සඳහන් කර ඇත්තේ ආරක්ෂක ලේකම්ගේ සහ පොලිස් කොමිසමේ උපදෙස් පරිදි ස්ථාන මාරු අවලංගු කරන බවයි.
  
                    ",http://www.lankadeepa.lk/latest_news/ආරක්ෂක-ලේකම්-උපදෙස්-මත-පොලිස්-මාරු-72-ක්-අවලංගු-කරයි/1-543393,ආරක්ෂක ලේකම් උපදෙස් මත පොලිස් මාරු 72 ක් අවලංගු කරයි
"
                        (ක්‍රිෂාන් ජීවක ජයරුක්)


මාතර - බෙලිඅත්ත නව දුම්රිය මාර්ගයේ පළමු නිරීක්ෂණ චාරිකා දුම්රිය අද (06) උදෑසන බෙලිඅත්ත දුම්රිය ස්ථානයේ සිට මාතර දක්වා ගමන් ආරම්භ කරන අවස්ථාවේ දී රැස්ව සිටි පිරිසකගෙන් විරෝධය එල්ල විය.


මේ නිසා බෙලිඅත්ත දුම්රිය ස්ථානය තුළ දැඩි උණුසුම් තත්වයක් හට ගත්තේය.


එම විරෝධය නොතකමින් ප්‍රවාහන අමාත්‍ය අර්ජුන රණතුංග මහතාගේ ප්‍රධානත්වයෙන් උදේ 10 .00  ට දුම්රිය ගමන ආරම්භ කිරීමට දුම්රිය නිලධාරීන් කටයුතු කළේය.


හිටපු ජනාධිපති හා විපක්ෂ නායක මහින්ද රාජපක්ෂ මහතාට සහාය දක්වමින් විරෝධතාවයේ නිරත වු පිරිස ඒ මහතාගේ රුව සහිත බැනරයක් බලහත්කාරයෙන් දුම්රිය එන්ජිම ඉදිරිපස සවි  කළේය.


ඒ අනුව දුම්රිය ටික දුරක් ඉදිරියට ඇදෙන විට දුම්රිය මාර්ගය ඉදි කිරීමේ දී වහලකින් ඇද වැටී මිය ගිය තරුණයකුගේ ඥාතීන් පිරිසක් සාධාරණ වන්දියක් ඉල්ලු දුම්රිය මාර්ගය මැද වාඩි වී විරෝධයක නිරත විය.


ඔවුන්ට ද සාධාරණ විසදුමක් ලබා දෙන බවට අර්ජුන රණතුංග මහතා පොරොන්දු වීමෙන් පසු එම පිරිස දුම්රිය මාර්ගයෙන් ඉවත් කර යළි දුම්රිය මාතර බලා ධාවනය ආරම්භ කෙරිණි.


කැකණදුර සිට බෙලිඅත්ත දක්වා විවිධ ස්ථානයන්හි  මගීහු  මහින්ද රාජපක්ෂ මහතාගේ රුව සහිත බැනර් හා පෝස්ටර් ප්‍රදර්ශනය කරමින් දුම්රිය මග දෙපසට වී  සිය විරෝධතාව පළ කරමින් සිටිති.

 















 
                    ",http://www.lankadeepa.lk/latest_news/මාතර-බෙලිඅත්ත-නව-දුම්රිය-මාර්ගයේ-නිරීක්ෂණ-දුම්රිය-චාරිකාවට-බාධා/1-543389,මාතර-බෙලිඅත්ත නව දුම්රිය මාර්ගයේ නිරීක්ෂණ දුම්රිය චාරිකාවට බාධා
"
                        ( පුෂ්පකුමාර  මල්ලවආරච්චි)


සත්ත්ව ආහාර ලෙස ලේබල් කර ඉවත් කරනු ලැබූ කිරිපිටි කිලෝ ග්‍රෑම් 15,000 කට වැඩි ප්‍රමාණයක් ආනයනය කරන ලද කිරිපිටි ලෙස යලි පැකට් කර වෙළෙඳපලට යැවීමේ ජාවාරමක් අනාවරණය කරගැනීමට පොලිස් විශේෂ කාර්ය බලකාය සමත් විය. 

 

පසුව එම කිරි පිටි පැකට් 2250 ක් ඇතුලුව කිලෝ ග්‍රෑම් 15,000 කට ආසන්න ප්‍රමාණය වේවැල්දෙණිය පැණිහෙල ප්‍රදේශයේදී  අත්අඩංගුවට ගනු ලැබීය.

පොලිස් විශේෂ කාර්ය බලකායේ බුද්ධ් අංශ නිලධාරීන් හෙලිකරගත් තොරතුරු අනුව එහි අණ දෙන නිලධාරි එම්.ආර. ලතීෆ් මහතාගේ උපදෙස් හා මෙහෙයවීම මත විශේෂ කාර්ය බලකාය කොළඹ කඳවුරේ නිලධාරී පිරිසක් ඊයේ 4 සවස වේවැල්දෙණිය පැණිහෙල ප්‍රදේශයේ කිරිපිටි ගබඩාව සහිත නිෂ්පාදනාගාරය වැටලීය.

අයර්ලන්තයේ නිෂ්පාදනය කළ බව සදහන්  කිරි පිටි පැකට් 2250 ක් හා විශාල ඇසුරුමක තිබූ කිලෝ 14000 ක් පමණ ප්‍රමාණයක් මෙලෙස අත්අඩංගුවට ගනු ලැබීය. විශාල කිරිපිටි ඇසුරුමේ ඒවා සත්ත්ව ආහාර ලෙස ඉවත් කළ බවට සටහන් වන බවටද විශේෂ කාර්ය බලකාය සදහන් කළේය.

වේවැල්දෙනිය ප්‍රදේශයේ කාන්තාවකට අයත් මෙම ගොඩනැගිල්ලේ කොළඹ ප්‍රදේශයේ ව්‍යාපාරිකයකු විසින් මෙම ජාවාරම  කරගෙන යනු ලැබ ඇතැයි අනාවරණයවූ අතර කිරිපිටි පැකට් කිරීමේ යෙදී සිටි කොළඹ ප්‍රදේශයේ පුද්ගලයන් තිදෙනෙකු අත්අඩංගුවට ගනු ලැබීය.  නිවස හිමි කාන්තාව ණයකට හිලව්වක් වශයෙන් තම නිවස ඇතුලු ගොඩනැගිලි කොළඹ ව්‍යාපාරිකයා වෙත ලබා දී ඇති බවද හෙලිවී ඇති අතර ව්‍යාපාරිකයා ගෙනවිත් දෙන සත්ත්ව ආහාර සදහා වන කිරිපිටි මෙහිදී විදේශයෙන් ගෙන්වූ ඒවා ලෙස ඇසුරුම් කර යලි කොළඹට යවා ඇති බවද පරීක්ෂනයේදී හෙලිවී තිබේ.

අදාල කිරිපිටි තොගය හා සැකකරුවන් පොලිස් විශේෂ කාර්ය බලකාය විසින් පාරිභෝගික අධිකාරියේ නිලධාරීන් වෙත බාරකරනු ලැබූ අතර එම කිරිපිටි තොගය, යන්ත්‍ර සූත්‍ර ඇතුලු ගබඩාව ඊයේ 4 රාත්‍රි  මුද්‍රා තබනු ලැබීය. මෙම මස 7 වැනිදා සැකකරුවන්ට එරෙහිව තුල්හිරිය අධිකරණයේ නඩු පැවරීමට නියමිතය.



 
                    ",http://www.lankadeepa.lk/latest_news/සත්ව-ආහාරයට-යැවූ-කිරිපිටි-යළි-පැකට්-කර-වෙළෙඳපොලට-යැවීමේ-ජාවාරමක්/1-543373,සත්ව ආහාරයට යැවූ කිරිපිටි යළි පැකට් කර වෙළෙඳපොලට යැවීමේ ජාවාරමක්
"
                        (හැටන් රංජිත් රාජපක්ෂ)                      
රටේ ජනතාවට සේවය කරන්න අවශ්‍ය නම් දේශපාලනයට පිවිසෙන්නේ නැතිව රටට සේවය කළ හැකි බව හිටපු ක්‍රිකට් ක්‍රිඩක මුත්තයියා මුරලිදරන් මහතා පැවසිය.

මුත්තයියා මුරලිදරන් මහතා ඒ බව කියා සිටියේ ඒ මහතා සමාජිකයකු වශයෙන් කටයුතු කරන ගුණ-ජය-සතුට පදනම මගින් හැටන් කලාප අධ්‍යාපන කාර්යයාලය යටතේ පාලනය වන පාසල් 22 කට අයත් සිසු සිසුවියන් 850 දෙනෙකුට පාසල් පොත් බෑග පිරිනැමේ අවස්ථාවකදීය.

2019 නව පාසල් වාරය  වෙනුවෙන්  රු 2300 ක් වටිනා පොත් බැග කට්ටලයක් අද (05) හැටන් ඩි.කේ.ඩබ්ලිව්.ශාලාවේදි ගුණ-ජය-සතුට පදනමේ අනුග්‍රහය ඇතිව බෙදා දිමෙන් අනතුරුව පැවති මාධ්‍යය හමුවේදි අදහස් දැක්වු මුත්තයියා මුරලිදරන් මහතා කියා සිටියේ තමන් ජනතාවට සේවය කරන්නේ දේශාපාලනට පිවිසිමේ අරමුණින් නොවන බවත්, රටේ ජනතාවට තමන්ගෙන් සිදු විය යුතු යුතුකමක් ඉටු  කිරිම සඳහා බවයි.

රටේ ජනතාව නිසි ලෙස බදු ගෙවා ඔහුන්ගේ සේවය රටට නිසියාකාරව කර දේශාපලනයේදි නිසි තීරණ ගන්නේ නම් මේ රට මීට වඩා ඉහල තත්ත්වයක තැබිය හැකි බවද මුත්තයියා මුරලිදරන් මහතා කියා සිටියේය.

මේ රටේ 45% ක ජනතාවක්  ඩොලර් දෙකක් වැනි දෛනික වැටුපකට රැකියාව කරන බවත්, එම වැටුපෙන් එම ජනතාවට ජිවත් විය නොහැකි නිසා ඔහුගේ ජිවන තත්ත්වය ඉහල දැමීමට රටේ දේශලපාලනඥයින් කටයුතු කල යුතු බවද ඔහු සඳහන් කළේය.  රටේ දේශපාලඥයින් බල තණ්හාවෙන් බියෙන් ජිවත්වන දේශපාලඥයින් බවත්, දේශාපලන කිරිමේදි නිසි ලෙස තම සේවය ඉටු කරන්නේ නම්  බියෙන් ජිවත් වීමට අවශ්‍යතාවයක් නොමැති බවද මුරලිදරන් මහතා පෙන්වා දුන්නේය.

වර්තමානයේ ශ්‍රී ලංකාවේ ක්‍රිකට්  ක්‍රීඩාව පත්ව ඇති තත්ත්වය පිලිබදව තමන් කණගාටු වන බවත්, එයට ක්‍රිකට් පරිපාලනය පමණක් නොව ඇතැම් ක්‍රිකට් ක්‍රීඩකයන්ද වගකිය යුතු බවත් මුත්තයියා මුරලිදරන් මහතා පැවැසීය.

ඔහු වැඩිදුරටත් පැවසුයේ වතු කම්කරුවන් මේ රටේ අඩු වැටුපකට සේවය කරන ජනතාවක් බවත්, ඔහුන්ගේ ජිවන තත්ත්වය මිට වඩා ඉහල දැමිමට ඔහුන්ගේ දෛනික මුලික වැටුප රු 1000 කට වඩා වැඩි විය යුතු බවත් පැවසීය.  
                    ",http://www.lankadeepa.lk/latest_news/ජනතාවට-සේවය-කරන්න-දේශපාලනය-කරන්නම-ඕනෑ-නැහැ/1-543385,ජනතාවට සේවය කරන්න දේශපාලනය කරන්නම ඕනෑ නැහැ
"
                        අංජුල මහික වීරරත්න
 
මේ සතියේ කැබිනට් සංශෝධනයක් වනු ඇතැයි මහවැලි සංවර්ධන හා පරිසර නියෝජ්‍ය ඇමැති අජිත් මාන්නප්පෙරුම මහතා පැවසීය.

කැබිනට් අමාත්‍ය ධූර සංඛ්‍යාව 30 වඩා වැඩි කළ හැකි දැයි නීතිපති මතය විමසා තිබෙන බව කී නියෝජ්‍ය ඇමැතිවරයා නීතිපති මතය දැනගත් පසුව කැබිනට් සංශෝධනයක් සිදුවනු ඇති බව සඳහන් කළේය.

කැබිනට් සංශෝධනයක් වන බවට පළවන තොරතුරුවල සත්‍යතාවයක් තිබේ දැයි සිරිකොත් එක්සත් ජාතික පක්ෂ මුලස්ථානයේ අද (6) පැවති මාධ්‍ය හමුවේදී මාධ්‍යවේදීයකු ඇසු ප්‍රශ්නයට පිළිතුරු දෙමින් නියෝජ්‍ය ඇමැතිවරයා කීවේ කැබිනට් සංශෝධනයක් සිදුවිය හැකි අතර එය මතාගේ පෞද්ගලික මතයක් පමණක් බවයි.

ඡායාරූප - චතුර එස් කොඩිකාර

 
                    ",http://www.lankadeepa.lk/latest_news/මේ-සතියේ-කැබිනට්-සංශෝධනයක්/1-543400,මේ සතියේ කැබිනට් සංශෝධනයක්
"
                        
( රවීන්ද්‍ර ලියනගේ ) 
 
කැස්බෑවන්  දෙදෙනකු මරා මස් කරමින් සිටි ධිවරයින් දෛනකු කැස්බෑ මස් කිලෝ 35 සමඟ  අද (06) උදැසන  කොළින්ජාඩිය  වෙරළ ප්‍රදේශයේදි අත් අඩංගුවට ගත් බව වෙන්නප්පුව පොලිසිය කියයි


මෙලෙස අත් අඩංගුවට  ගෙන ඇත්තේ බටහිර කොලින්ජාඩිය ප්‍රදේශයේ පදිංචි 40 හා 45 වයස්වල පසුවන ධිවරයින් දෙදෙනකි.


ධිවරයින් දෙදෙනා මසුන් ඇල්ලිමට මුහුදු ගොස් සිටියදි කැස්බෑවන් දෙදෙනා අල්ලා මස් කර ගොඩ බිමට ගෙනවිත් විකිණිමට පැකැට් කරන බවට ලද තොරතුරක් අනුව පොලිසිය සැකකරුවන් අත් අඩංගුවට ගෙන තිබේ.


වෙන්නප්පුව මුලස්ථාන පොලිසිය වැඩිදුර පරීක්ෂණ පවත්වයි.

 
                    ",http://www.lankadeepa.lk/latest_news/කැස්බෑවන්-මස්-කළ-දෙදෙනකු-අත්අඩංගුවට/1-543394,කැස්බෑවන් මස් කළ දෙදෙනකු අත්අඩංගුවට
"
                        (කේ.බුද්ධික කුමාරසිරි )
 
කිසිදු කැපුම් තුවාලයක්  රහිතව  අල්ට‍්‍රා සොනික් තාක්ෂණය යොදා ගනිමින් උගුරේ  කළ සැත්කමකින් පිළිකාවක් හෝමාගම මූලික රෝහලේදී සාර්ථකව  ඉවත් කළ බව  රෝහලේ උගුර කණ නාසය සහ බෙල්ල පිලිබඳව විශේෂඥ ශල්‍ය වෛද්‍ය රිස්නි සකාෆ් මහතා  පැවසීය.


මෙම සැත්කම ශී‍්‍ර ලංකාවේ ප්‍රථම වරට සිදු කළබවද ඒ මහතා සඳහන් කළේය.


පානදුර ප‍්‍රදේශයේ පදිංචි 60 හැවිරිදි පුද්ගයෙකු ඊයේ (05)  මෙලෙස  ශල්‍ය කර්මයට ලක් කර තිබිණි.


එම රෝගියා සති තුනකට පමණ පෙර තමා හමු වී රෝගි තත්වය පිළිබදව පැවසීමෙන් පසු ඒ පිළිබඳව පරීක්ෂා කිරීමේදී උගුරෙහි හුස්ම ගැනිමට අපහසු අන්දමේ ගෙඩියක් වැනි යමක් නිරීක්ෂණයට ලක්වූ බවත්, ඉන් අනතුරුව රෝගියාට හුස්ම ගැනිම සදහා බෙල්ලෙන් පිටතට බටයක් සවිකර රෝගියාට හුස්ම ගැනිම පහසු කරවීමට ප‍්‍රථමයෙන්ම කටයුතු කළ බවද විශේෂඥ ශල්‍ය වෛද්‍ය රිස්නි සකාෆ් මහතා පැවසීය.


පසුව එම  ගෙඩියෙහි කොටසක් පරීක්ෂණයට භාජනය කර එය පිළිකාවක් බවට හදුනා ගැනිමෙන් පසු ට‍්‍රාන්ස්  ඕරල් එන්ඩ‍්‍රස්කොපි අල්ට‍්‍රාසොනික් තාක්ෂණය යොදා ගනිමින් රෝගියාට කිසිදු තුවාලයක් සිදු නොකට මුව තුලින් උගුර හරහා යවන ලද කැමරා භාවිතයෙන් අදාල පිලිකාවෙන් සියයට අනූ අටක පමණ කොටසක් ඉවත් කිරීමට  හැකි වී තිබේ.


ඉතිරි කොටසද වෙනත් ක‍්‍රමවේදයක් ඔස්සේ ඉවත් කිරීමට ඉදිරියේදී කටයුතු කරන බවද උගුරේ පිළිකාවක මූලික අවධියේදි හදුනා ගැනිමෙන් පසු සියයට සියයක්ම මේ ආකාරයෙන් ශල්‍යකර්මයක් මගින් කපා ඉවත් කිරීමට හැකි බවද වෛද්‍ය රිස්නි සකාෆ් මහතා පැවසීය.

 
                    ",http://www.lankadeepa.lk/latest_news/අල්ට්‍රා-සොනික්-තාක්ෂණයෙන්-හෝමාගම-රෝහලේදී--පිළිකා-රෝගියකුට-සැත්කමක්/1-543390,අල්ට්‍රා සොනික් තාක්ෂණයෙන් හෝමාගම රෝහලේදී  පිළිකා රෝගියකුට සැත්කමක්
"
                        (වසන්ත චන්ද්‍රපාල)

 

අම්පාර නගරයේ පවත්වාගෙන යන මුද්‍රණ ආයතනයක සේවකයෙකුගේ අතක් එහි යන්ත්‍රයට හිරවීමෙන් අනතුරුව කෝටියක් පමණ වටිනා එම යන්ත්‍රය කපා දමා එම සේවකයාගේ අත බේරා ගෙන තිබේ .

 

පසුගියදා අම්පාර පෞද්ගලික මුද්‍රණ ආයතනයක  සේවය කරන මුණසිංහ නැමැති අය සේවය කරමින් සිටියදි එක්වරම ඔහුගේ එක්  අත මුද්‍රණ යන්ත්‍රයට හසු වී ඇත.

 

පසුව අයිතිකරු සහ අනෙක් සේවකයින් වහාම එම ස්ථානයට පැමිණ ඔහුගේ අත බේරා ගැනීමට යන්ත්‍රය ආපස්සට කැරකවීමට උත්සහ කළ අතර එහි අයිතිකරු වන රූපසිංහ මහතා එයට එකඟ නොවීය.

 

 එයට හේතුව එසේ කළහොත් මෙම ‍සේවකයාගේ අතට තවත් හානි වන බැවිනි.

 

පසුව වෑල්ඩින්කරුවන් ගෙන්වා කෝටියකට වඩා වටිනාකමක් ඇති මෙම යන්ත්‍රය කපන ලෙස එහි අයිතිකරු විසින් සේවකයින්ට උපදෙස් දුන් අතර මෙත්තානන්ද මහතා විසින් අම්පාර මහා රෝහලේ සේවය කරන වෛද්‍ය ගයාන් ගාල්ලගේ මහතාට මේ පිළිබදව දැනුම් දි තිබේ.

 

තම බිරිද සමග ගමනක් යමින් සිටි වෛද්‍ය  ගාල්ලගේ මහතා එම ගමන නවත්වා වහාම එම ආයතනයට ගොස් අම්පාර මහා රෝහලේ වැඩ බලන වෛද්‍ය අධිකාරී හංස රාමානායක මහතාට  මේ බව දැනුම් දී අතිරේක වෛද්‍ය කන්ඩායමක් එම් ස්ථානයට ගෙන්වා ගෙන තිබේ.

 

පසුව වෑල්ඩින් කාර්මිකයින් මැෂිම කපන අතරතුර  රෝගියාට ප්‍රතිකාර කරමින් ඔහුගේ ජීවිතය බේරා ගැනීමට වෛද්‍ය සහ හෙද කාර්යය මණ්ඩලය කටයුතු කළහ.

 

අති නවීන යන්ත්‍රයක් වන මෙම යන්ත්‍රය කැපීමට පැය තුනක කාලයක් පමණ ගිය අතර පසුව රෝගියා වහාම අම්පාර මහා රෝහලට ගෙනයෑමට  පිරිස කටයුතු කළහ.

 

ඒ වෙන විටත් අම්පාර මහා  රෝහලේ ශල්‍ය වෛද්‍යය විශේෂඥ ලෝචන කුමාරගම මහතා ඇතුලු පිරිස ශල්‍යාගාරය සුදානම්ව සිටියේ මෙම රෝගියා අම්පාර මහ රෝහලට ගෙන එනතුරුය. රෝගියා රෝහලට ගෙන යෑමෙන් අනතුරුව ඔහුගේ අත ශල්‍යකර්මයකට භාජනය කර වැඩිදුර ප්‍රතිකාර සදහා මහනුවර මහා රෝහලට යැවිමට කටයුතු කරනු ලැබිය.

 

දැනට මුණසිංහ නැමැති මෙම සේවකයා මහනුවර මහා රෝහලේ ප්‍රතිකාර කරමින් සිටින් අතර සියලු දෙනාගේ උත්සහයේ ප්‍රථිපලයක් හැටියට එහුගේ අත බේරා ගැනිමට හැකිව තිබේ.

 

මේ පිළිබදව අදහස් දැක්වු වෛද්‍ය ගයාන් ගාල්ලගේ මහතා

 

මට මේ පණ්විඩය ලැබුණ ගමන් ගමනක් යමින් හිටියේ ඒක නවත්වල මම මෙතෙන්ට ආවා. ඇවිත් බලන කොට බරපතල තත්වයක් දැක්කේ මේ ආයතනයේ අයිතිකරු මෙත්තානන්ද මහතා මැෂිම කපල සේවකයා බේරා ගන්න කැමැත්තෙන් හිටියා.

 

 පසුව මම මේ පිළිබදව අපේ  වෛද්‍ය අධිකාරී හංස රාමනායක මහතාට දැනුම් දීලා අතිරේක වෛද්‍ය කණ්ඩායමක් ඉක්මනින් ගෙන්වා ගත්තා මම මැෂින් එකේ කෑලි කපන්න උපදෙස් දෙන අතරතුර වෛද්‍ය ප්‍රමිත ක්‍රිෂාන් තිලකරත්න මහතා ඇතුලු වෛද්‍ය කණ්ඩායම රෝගියාට ප්‍රථිකාර ලබා දුන්නා.

 

මේ වැඩේ පහසු එකක් උනේ නැහැ. නමුත් අපි සාර්ථකව මැෂිමට අහුඋන  කෙනාගේ අත නොකපා බේරා ගන්න උත්සහය සාර්ථක උනා. මෙතනදි මැෂිම ආපස්සට කැරකුවා  නම් ඒ මොහතේම අත ගන්න තිබුන නමුත් තම සේවකයාගේ අතට හානි වෙන නිසා කෝටි ගණනක්  වටින මෙම මැෂිම කපන්න මෙත්තානන්ද රූපසිංහ නැමැති අයිතිකරු කැමැත්ත දීම නිසා මේ තත්වයෙන් රෝගියාව බේරා ගන්න හැකි වුණා.ඔහුගේ මානුෂික හැගිම පිලිබදව අපි ස්තුතිවන්ත වෙන්න ඔනි.

 

 

 අයිතිකරු මෙත්තානන්ද රූපසිංහ මහතා

 

මෙම සිදුවිම උන අවස්ථාවේ මමත් ආයතනය තුළ හිටියා. කෑ ගහන ශබ්දයට මමත් එතැනට දුවගෙන ගියා. යනකොට මුණසිංහගේ අත මැෂිමේ හිරවෙලා. එතකොට මැෂින් නැවැත්තුවා. ඔහු කිව්වා මැෂින් එක රිවස් කරන්න කියලා. මම එහෙම කරන්න ඉඩ දුන්නේ නැහැ .මෙයාගේ අත විනාශ වෙන නිසා පසුව අපි මැෂිම කපන්න තීරණය කරා. එ් අවස්ථාවේම වෑල්ඩින් කාර්මික ශිල්පීන්ට එන්න කිව්වා . 

 

ඒ අතරතුර අම්පාර මහ රෝහලේ වෛද්‍ය ගායාන් ගාල්ලගේ මහත්තයාට මම කථා කරා ඒ ගමන්ම මේ ස්ථානයට ආවා කෙටි වේලාවකදි වෛදවරැන් හෙදියන් ඇතුලු ගිලන් රථයක් ආවා. ඇවිත් ලෙඩගේ ජීවිතය බේරගන්න උදව් කරා. මට අවශ්‍යතාවය තිබුනේ මැෂිම බේරගන්න නෙවෙයි. මගේ සේවකයා බේර ගන්න. පැය දෙකක උත්සහයෙන් පස්සේ රෝගියාගේ අත එළියට අරගෙන රෝහලට අරන් ගියා. 

 

මම විශේෂයෙන් ස්තුතිවන්ත වෙනවා අම්පාර මහ රෝහලේ ගයාන් ගල්ලගේ මහතා ඇතුලු කාර්යය මණ්ඩලයට කළ මෙහෙය පිළිබදව. දැනට රෝගියා මහනුවර මහ රෝහලේ ප්‍රතිකාර ලබනවා. මම ලංකාවේ ඉන්න වෛද්‍යවරුන්ගෙන් කාරුණික ඉල්ලිමක් කරනවා. මේ රෝගියා ගැන බලා එයාගේ අත නොකපා බේර ගන්න උදව් කරන්න. ඒ වෙනුවෙන් මම ඕනෑම උපකාරයක් කරනවා.

 



 



 



 



 



වෛද්‍ය ගයාන් ගාල්ලගේ මහතා

 



වෛද්‍ය ප්‍රමිත ක්‍රිෂාන් තිලකරත්න මහතා

 



අයිතිකරු මෙත්තානන්ද රූපසිංහ මහතා

  
                    ",http://www.lankadeepa.lk/latest_news/කෝටියක්-වටිනා-යන්ත්‍රය-කපා-අත-බේරාගනී/1-543417,කෝටියක් වටිනා යන්ත්‍රය කපා අත බේරාගනී
"
                        

(ඉන්දිකා රාමනායක)


 යුද හමුද සේවයෙන් පලා යාම සම්බන්ධයෙන් නාමල් කුමාර එරෙහිව ඉදිරියෙ දී හමුදා පරීක්ෂණයක් ආරම්භ කර ඔහු අත්අඩංගුවට ගන්නා බව යුද හමුදාව පවසයි.


නාමල් කුමාර සම්බන්ධයෙන් දැනට අපරාධ පරීක්ෂණ දෙපාර්තමේන්තුව පරීක්ෂණයක් ආරම්භ කර ඇති බවත් එම පරීක්ෂණ අවසන් වු පසු මෙම හමුදා පරීක්ෂණයක් ආරම්භ කරන හමුදා ප‍්‍රකාශක බි‍්‍රගේඩියර් සුමිත් අතපත්තු මහතා පැවසීය. 


හමුදාවෙන් පලා ගිය පුද්ගලයකු සම්බන්ධයෙන් හමුදාව ගන්නා  කි‍්‍රයා මාර්ග නාමල් කුමාර සම්බන්ධයෙන් ද  ගන්නා බවද බි‍්‍රග්‍රේඩියර් සුමිත් අතපත්තු මහතා සඳහන් කළේය.


නාමල් කුමාර  හමුදාවේ රාජකාරි කළ පුද්ගලයකු  යන්න අපරාධ පරීක්ෂණ දෙපාර්තම්න්තුව යුද හමුදාවෙන් කළ විමසුමකදී ඔහු හමුදාවේ රාජකාරි කර ඉන් පලාගොස් ඇති  අයකු බවට තහවුරු කළ බවද හමුදා ප‍්‍රකාශකවරයා වැඩිදුරටත් පැවසීය. 
                    ",http://www.lankadeepa.lk/latest_news/නාමල්-කුමාර-අත්අඩංගුවට-ගැනීමේ-සුදානමක්/1-543416,නාමල් කුමාර අත්අඩංගුවට ගැනීමේ සුදානමක්
"
                        නාලක සංජීව දහනායක

 

එක්සත් ජනතා නිදහස් සන්ධානයේ පාර්ලිමේන්තු මන්ත‍්‍රී කණ්ඩායමේ විශේෂ රැස්වීමක් ජනාධිපති මෛත‍්‍රීපාල සිරිසේන මහතාගේ ප‍්‍රධානත්වයෙන් හෙට (7) පස්වරු 3.00 ට පාර්ලිමේන්තු සංකීර්ණයේ කමිටු ශාල අංක 1 දී පැවැත්වේ.

ජනතාව පීඩාවට පත්කරමින් රජය විසින් ක‍්‍රියාත්මක කිරීමට නියමිත වැඩ පිළිවෙළට එරෙහිව පාර්ලිමේන්තුවේ ක‍්‍රියාත්මකවීම සහ විපක්‍ෂයේ අයිතිවාසිකම් දිනාගැනීම පිළිබඳව මෙහිදී සාකච්ඡා කෙරෙනු ඇතැයි දේශපාලන ආරංචි මාර්ග සඳහන් කරයි.

මෙම විශේෂ සාකච්ඡාවට අනිවාර්යයෙන්ම සහභාගී වන ලෙසට විපක්‍ෂයේ ප‍්‍රධාන සංවිධායක කාර්යාලය මඟින් විපක්‍ෂයේ සියලූම පාර්ලිමේන්තු මන්ත‍්‍රීවරුන්ට දන්වා තිබේ.

නව වසර සඳහා පළමු පාර්ලිමේන්තු සැසිය අනිද්දා (8) වැනිදා ආරම්භ වීමට නියමිතය.      
                    ",http://www.lankadeepa.lk/latest_news/එජනිසේ-විශේෂ-රැස්වීමක්-හෙට-පස්වරුවේ/1-543406,එජනිසේ විශේෂ රැස්වීමක් හෙට පස්වරුවේ
"
                        (අංජුල මහික වීරරත්න ) 
 
රාජ්‍ය , අර්ධ රාජ්‍ය, ව්‍යවස්ථාපිත සංස්ථා මණ්ඩල ආදියේ  සභාපතිවරුන් පත් කිරීම සඳහා  ජනාධිපති මෛත්‍රීපාල සිරිසේන මහතා විසින් නිකුත් කළ චක්‍රලේඛය  ඉතා හොඳ පියවරක් බැවින්  ඒ  අනුව කටයුතු කරන ලෙස අග්‍රාමාත්‍ය රනිල් වික්‍රමසිංහ  මහතා   එක්සත් ජාතික පෙරමුණේ  ඇමැතිවරුන්ට දැනුම් දී ඇත.


අග්‍රාමාත්‍ය රනිල් වික්‍රමසිංහ මහතා මෙම දැනුම්දීම කළේ  කොළඹ අරලියගහ මන්දිරයේදී  අද (06) පැවැති  මැති ඇමැතිවරුන්ගේ හමුවකදී අදහස් දක්වමිනි.
 
එක්සත් ජාතික පෙරමුණු සමිති සමගි සන්ධාන රජයේ සංස්ථා, මණ්ඩල සභාපතිවරුන්ගේ පත් කිරීම්  සඳහා කමිටුවක් නම් කරමින්  ජනාධිපති මෛත්‍රීපාල සිරිසේන මහතාගේ උපදෙස් මත චක්‍රලේඛයක් නිකුත් කෙරිණි.
 
ජනාධිපති නියෝජිතයින් දෙදෙනෙක්, අග්‍රාමාත්‍ය නියෝජිතයින් දෙදෙනක්  සහ මුදල් අමාත්‍යංශයේ  නියෝජිතයෙක් ඉහත කමිටුවට ඇතුළත් වෙති.
 
රාජ්‍ය ආයතන පධානීන් පත් කිරීම සඳහා චක්‍රලේඛයක්  නිකුත් කරමින්  කමිටුවක් පත්කිරීමට ජනපති ගත් තීරණය ඉතා හොඳ තීරණයක් බව කී අග්‍රාමාත්‍ය රනිල් වික්‍රමසිංහ මහතා  සියලු අමාත්‍යවරුන්ට ඒ අනුව කටයුතු කළ යුතු බව ද පෙන්වා දුන්නේය. 
                    ",http://www.lankadeepa.lk/latest_news/-ජනාධිපතිගේ-තීරණය-ඉතා-හොඳයි-/1-543397,'ජනාධිපතිගේ තීරණය ඉතා හොඳයි'
"
                         (විජේරත්න රත්නායක )
 
නව හැවිරිදි දැරියක් මරා රහසේ වළදැමූ බව කියන කාන්තාවක් සහ ඇගේ අනියම් සැමියා බව කියන පුද්ගලයෙකු ද  අද (06)  අත්අඩංගුවට ගත් බව හාලි ඇල පොලීසය පවසයි.
 
මෙසේ අත් අඩංගුවට පත්ව ඇත්තේ හාලිඇල පොලිස් බල ප්‍රදේශයට අයත් කන්දේගෙදර මහතැන්න ප්‍රදේශයේ පදිංචි 26 හැවිරිදි කාන්තාවක් සහ ඇගේ අනියම් සැමියා වන 31 හැවිරිදි පුද්ගලයෙකි.
 
වවුනියාව සෙට්ටිකුලම් ප්‍රදේශයේ පදිංචිකාරියක් වන මෙම කාන්තාවගේ සැමියා ඇය අත්හැර ඇති බවත් පසුව ඇය සහ ඇගේ දියණිය හාලිඇල කන්දේගෙදර පදිංචිකරුවෙකු වන මෙම අනියම් සැමියා සමඟ කන්දේගෙදර ප්‍රදේශයේ පදිංචියට පමිණ ඇති බවත් පැවසේ. 
 
වයස අවුරුදු 09 ක් පමණ වන දියණිය ඉකුත් 2018 ජනවාරි මස දිනක ඝාතනය කොට වත්තේ වළ දමා ඇති බවට බදුල්ල පොලීසියට ලැබුණු තොරතුරක් මත හාලිඇල පොලීසිය මඟින් එම මව හා අනියම් සැමියා සැකපිට අත් අඩංගුවට ගෙන තිබේ.
 
හෙට (07) එම මළසිරුර ගොඩගැනීමට නියමිතව ඇති අතර බදුල්ල පොලිස් අධිකාරී වසන්ත කන්දෙවත්ත මහතාගේ උපදෙස් මත හාලිඇල පොලිස් ස්ථානාධිපති ප්‍රධාන පොලිස් පරීක්ෂක ප්‍රියන්ත චන්ද්‍රෙස්කර මහතාගේ මූලිකත්වයෙන් වැඩිදුර පරීක්ෂණ සිදුකෙරේ.  
                    ",http://www.lankadeepa.lk/latest_news/දියණිය-මරා-වළදැමී-යැයි-සැක-පිට-ඇගේ-මව-තවත්-අයෙක්-අත්අඩංගුවට/1-543418,දියණිය මරා වළදැමී යැයි සැක පිට ඇගේ මව-තවත් අයෙක් අත්අඩංගුවට
"
                        (අජන්ත කුමාර අගලකඩ)
තවත් පළාත් සභා 4කට ආණ්ඩුකාරවරුන් ජනාධිපති මෛත්‍රිපාල සිරිසේන මහතා විසින් හෙට (07) පත්කෙරෙනු ඇතැයි රජයේ ආරංචි මාර්ග සඳහන් කරයි.

ඒ අනුව දකුණ, සබරගමුව, ඌව සහ උතුර යන පළාත් සභා 4 සඳහා නව ආණ්ඩුකාරවරුන් ජනාධිපතිවරයා ඉදිරියේ හෙට (07) දිවුරුම් දීමට බොහෝදුරට ඉඩ ඇතැයි එම ආරංචි මාර්ග කියයි. දකුණු පළාත් ආණ්ඩුකාරවරයා ලෙස මාර්ෂල් පෙරේරා මහතාද, සබරගමුව ආණ්ඩුකාර ලෙස නිලූකා ඒකනායක මහත්මියද, උතුරු පළාත් ආණ්ඩුකාර ලෙස රෙජිනෝල්ඩ් කුරේ මහතාද, ඌව පළාත් ආණ්ඩුකාරවරයා ලෙස ආරිය බී රැකව    මහතාද මීට පෙර කටයුතු කළ අතර ජනාධිපතිවරයාගේ දැනුම්දීමක් මත ඔවුහු සිය ධුරවලින් ඉල්ලා අස්වූහ.

පළාත් 9ම ආණ්ඩුකාරවරුන් ජනාධිපතිවරයකුගේ දැනුම්දීම මත ඉල්ලා අස්වීමෙන් පසුව පළාත් සභා 5කට නව ආණ්ඩුකාරවරුන් ජනාධිපතිවරයා විසින් ඉකුත් සිකුරාදා දිනයේ පත්කරනු ලැබීය.

එම පළාත් 5ට ආණ්ඩුකාරවරුන් පත්කිරීමේදී හිටපු ආණ්ඩුකාරවරුන් කිසිවකුත් නැවත පත් නොකිරීමද විශේෂත්වයකි.

ඉතිරි පළාත් සභා 4 සඳහාද ආණ්ඩුකාරවරුන් ලෙස අලුතින්ම පිරිසක් පත්වීමට බොහෝදුරට ඉඩඇති බවද පැවසේ..  
                    ",http://www.lankadeepa.lk/latest_news/තවත්-පළාත්-සභා-4කට-ආණ්ඩුකාරවරුන්-පත්කිරීමට-ජනපති-නියෝග/1-543424,තවත් පළාත් සභා 4කට ආණ්ඩුකාරවරුන් පත්කිරීමට ජනපති නියෝග
"
                        කේරළ ගංජා විශාල ප්‍රමාණයක් ළඟ තබා ගත් බව කියන පිරිසක් දෙමළ ජාතික සන්ධානයේ ඉහළ පෙළේ දේශපාලනඥයකුගේ බලපෑම් හේතුවෙන් නිදහස් කර ඇතැයි පොලිස් ආරංචි මාර්ග සඳහන් කරයි.  
 
පොලිසියට ලද ඔත්තුවක් මත කරන ලද වැටළීමක දී එම පිරිස අත්අඩංගුවට ගෙන ඇත.
 
ජාවාරම්කරුවන් මුහුදු මාර්ගය ඔස්සේ ශ්‍රී ලංකාවට ගෙනැවිත් ඇති මෙම ගංජා ‘කේරළ ගංජා’ බවත් එම ගංජාවලට උතුරේ පමණක් නොව දකුණේ ද වැඩි ඉල්ලුමක් ඇති බවත් පැවසෙයි.
 
ගංජා තිබූ ස්ථානයට පොලිසියේ විශේෂ ඒකකයක් ගොස් ඇති අතර මෙම විශාල ගංජා තොගය තිබී ඇත්තේ පලායි හි යැයි ද වාර්තා වේ.
 
 මෙම වැටළීම කළ අවස්ථාවේ දී එහි ජාවාරම්කරුවන් හා පොලිසිය අතර එහිදී ගැටුමක් ඇති වී ඇතැයි ද පැවසේ. ගැටුම සිදු වූ විගස පොලිස් සැරයන්වරයා ඇතුළු එම විශේෂ කණ්ඩායම ඒ සම්බන්ධයෙන් පොලිසියේ ඉහළ නිලධාරියකු දැනුවත් කර ඇත. එම සැකකරුවන් පිරිස කිසිදු පොලිස් ස්ථානයකට බාර නොදී කිලිනොච්චියට රැගෙන එන්නැයි ඒ අවස්ථාවේ දී එම ඉහළ නිලධාරියා විශේෂ ඒකකයට නියෝග කර ඇත. 
 
 
සැකකරුවන්ට එරෙහිව ගංජා විශාල ප්‍රමාණයක් ළඟ තබා ගැනීම, පොලිසියේ රාජකාරියට බාධා කිරීම හා පහර දීම යන චෝදනා ගොනු කිරීමට එම අවස්ථාවේ දී පොලිසිය කටයුතු කර ඇත. ඒ අවස්ථාවේදීම අදාළ ඉහළ නිලධාරියාට දෙමළ ජාතික සන්ධානයේ ඉහළ පෙළේ දේශපාලනඥයකුගෙන් දුරකතන ඇමතුමක් ලැබී තිබෙන අතර පොලිස් නිලධාරීන්ට බැණ වැදී ඇති එම දේශපාලනඥයා සැකකරුවන් නිදහස් කරන්නැයි ද නියෝග කර තිබේ.
 
 
ගංජා ළඟ තබාගත් සහ පොලිසියට පහර දුන් එම සැකකරුවන් පිරිස ඒ අනුව නිදහස් කර ඇත. එම අවස්ථාවේ දී පොලිස් සැරයන්වරයා “සුම්මා යන්න දුන්නා” යනුවෙන් එහි සිට උපහාසයට මෙන් පවසා ඇත. දෙමළ බසින් “සුම්මා” යන්නේ තේරුම නිදහස යන්න බව ද පැවසේ.
 
 
එක් සැකකරුවකු අදාළ දේශපාලනඥයාගේ රියදුරාගේ සහෝදරයකු යැයි ද වාර්තා විය. “ඔන්න ඔහොමයි ඒගොල්ලෝ ප්‍රජාතන්ත්‍රවාදය” ආරක්ෂා කරන්නේ යනුවෙන් ඒ ප්‍රදේශය බාර පොලිස් නිලධාරියා ඒ අවස්ථාවේ දී උපහාසයට මෙන් පවසා ඇත. 
 
 
අදාළ පොලිස් නිලධාරීන් මේ පිළිබඳව පොලිස්පති පූජිත් ජයසුන්දර මහතා දැනුවත් කර ඇත. පොලිස්පතිවරයා මෙම කරුණ ආරක්ෂක අමාත්‍යාංශයේ අවධානයට යොමු කිරීමට නියමිත යැයි ද වාර්තා විය. උතුරේ මත්ද්‍රව්‍ය පාලනය සඳහා වැඩපිළිවෙළක් ක්‍රියාත්මක වන මොහොතේ ඊට වැඩි වශයෙන් බලපෑම් එල්ල වී ඇත්තේ දේශපාලනඥයන්ගෙන් බව ද කියැවේ. 
 
 
(සන්ඬේ ටයිම්ස් ඇසුරිනි) 
 
055 
                    ",http://www.lankadeepa.lk/latest_news/කේරළ-ගංජා-ළඟ-තබාගත්-ජාවාරම්කරු-නිදහස්-කරන්න-දෙමළ-සන්ධානයෙන්-බලපෑම්/1-543423,කේරළ ගංජා ළඟ තබාගත් ජාවාරම්කරු නිදහස් කරන්න දෙමළ සන්ධානයෙන් බලපෑම්
"
                        (බිමල් ශ්‍යාමන් ජයසිංහ)
 

බන්ධනාගාර නිලධාරියකු ලෙස වෙස් වලාගනිමින් කුඩු ජාවාරම් කරුවකු වන ‘සුනිල් ශාන්ත ‘ නැමැත්තා  කොළඹ රිමාන්ඩ් බන්ධනාගාරයෙන්   රැගෙන ගිය හිටපු හමුදා සෙබළා මේ මස 08 වැනි දින දක්වා රක්ෂිත බන්ධනාගාරගත කරන ලෙස  කොළඹ අලුත් කඩේ අංක 02 අධිකරණය අද  නියෝග කර තිබේ.
 
මෙලෙස රිමාන්ඩ් බාරයට පත් කෙරුණේ  දෙව්රම්වෙහෙර පදිංචි හිටපු යුද හමුදා සෙබළකු වන ඉන්දික ප්‍රභාත් නැමැත්තෙකි.
 
මෙරටින් පලා ගොස් සිටින මා කඳුරේ මධුෂ් නැමැත්තාගේ  සැලසුමක් අනුව ඉකුත් මස 17 වැනිදා  මෙලෙස සිරකරුවකු  රැගෙන ගොස් තිබිණි.
 
එලෙස පැන ගිය සුනිල් ශාන්ත නැමැති  මත් ද්‍රව්‍ය ජාවාරම්කරු    මීට පෙර මී මුරේ ප්‍රදේශයේදී අත්අඩංගුවට ගත්තේය. 
                    ",http://www.lankadeepa.lk/latest_news/මත්කුඩු-ජාවාරම්කරු-බන්ධනාගාරයෙන්--රැගෙන-ගිය-හිටපු-හමුදා-සෙබළා-රිමාන්ඩ්/1-543414,මත්කුඩු ජාවාරම්කරු බන්ධනාගාරයෙන්  රැගෙන ගිය හිටපු හමුදා සෙබළා රිමාන්ඩ්
"
                        ශ්‍රී ජයවර්ධනපුර කෝට්ටේ මහනගර සභාවේ සාමාජික ජනක රණවණ මහතා ජනාධිපති මෛත්‍රීපාල සිරිසේන මහතාගේ පෞද්ගලික ලේකම් ලෙස පත්කර තිබේ.

එරික් වීරවර්ධන මහතා ඉල්ලා අස්වීමෙන් ඇතිවු පුරප්පාඩුව පිරවීම සඳහා රණවක මහතා පත් කර ඇත.

වීරවර්ධන මහතා එම තනතුරින් ඉල්ලා අස්වී ඇත්තේ ක්‍රියාකාරී දේශපාලනයට සම්බන්ධ වීමට අවශ්‍ය බව පවසමිනි.

(28535)

  
                    ",http://www.lankadeepa.lk/latest_news/ජනක-රණවක-ජනපති-පෞද්ගලික-ලේකම්-තනතුරට/1-543410,ජනක රණවක ජනපති පෞද්ගලික ලේකම් තනතුරට
"
                         

( චමිල් රූපසිංහ) 
 
ත්‍රිපිටකය ජාතික උරුමයක් ලෙස නම් කිරීමේ ජාතික වැඩසටහන නිමිත්තෙන් ජනාධිපති මෛත්‍රීපාල සිරිසේන මහතා විසින් මල්වතු මහාවිහාර පාර්ශවය වෙත ලබාදුන් ශ්‍රී සන්නස්පත්‍රය එම පාර්ශවයේ මහනායක  තිබ්බටුවාවේ ශ්‍රී සිද්ධාර්ථ සුමංගල හිමිපාණන් වහන්සේ වෙත පිළිගැන්වීම අද (06) එම විහාරයේ දී සිදුවිය.
 
මල්වතු මහා විහාර පාර්ශවයේ නියෝජනය කරමින් ජාතික උත්සවයට සහභාගී වූ මල්වතු  පාර්ශවයේ අනුනායක  නියංගොඩ විජිතසිරි හිමිපාණන්වහන්සේ විසින් සහ රාජ ආඥාව සහිත සන්නස මහනායක හිමිපාණන් වහන්සේ වෙත පිළිගැන්වුහ.
 
එම ශ්‍රී සන්නස් පත්‍රය මල්වතු මහා විහාරිය කෞතුකාගාරයෙහි තැන්පත් කිරීමට කටයුතු කරන බව එම පාර්ශවයේ මහනායක  තිබ්බටුවාවේ ශ්‍රී සිද්ධාර්ථ සුමංගල හිමි සඳහන් කළහ.


  
                    ",http://www.lankadeepa.lk/latest_news/ත්‍රිපිටකයේ-සන්නස්-පත්‍රය-මල්වතු-මහනාහිමිට/1-543419,ත්‍රිපිටකයේ සන්නස් පත්‍රය මල්වතු මහනාහිමිට
