content,link,heading
"
                        (කේ බුද්ධික කුමාරසිරි )
 
කොළඹ - ගම්පහ දිස්ති‍්‍රක් යා කෙරෙන හංවැල්ල පාලම හරහා වාහන ධාවනය නැවත දැනුම් දෙනතුරු සීමා කිරීමට තීරණය කර ඇතැයි මාර්ග සංවර්ධන අධිකාරියේ අවිස්සාවේල්ල විධායක ඉංජිනේරු සංජීව එදිරිසිංහ මහතා පැවසීය.

එම පාලමේ ආරුක්කුවේ පවතින දෝෂයක් හේතුවෙන් පාලම සුළු වශයෙන් ගිලා බැසීමකට ලක්ව තිබෙන බවත් පාලම ප‍්‍රතිසංස්කරණය කටයුතු සිදුකරන බවත් ඔහු කීය. 

වර්ෂ 1962 මැයි මස 3 වැනි දා හිටපු අග‍්‍රාමාත්‍ය සිරිමාවෝ බණ්ඩාරණායක මහත්මිය විසින් මුල්ගල් තබා 1968 පෙබරවාරි මස 11 වැනි දා එවක තැපැල් හා විදුලි සංදේශ අමාත්‍ය මේජර් මොන්ටේගු ජයවික‍්‍රම මහතා විසින් මෙම පාලම ජනතා අයිතියට පත් කෙරිණි.

දකුණ සහ මධ්‍යම පළාත යා කෙරෙන කෙටිම ගමන් මාර්ගය ලෙස මෙම පාලම භාවිතා කිරීම නිසාවෙනුත් හයිලෙවල් මාර්ගයේ සහ ලෝ ලෙවල් මාර්ගයේ පැමිණෙන රථ වාහන පූගොඩ කිරිඳිවැල හා නව නුවර පාරට සම්බන්ධ වීම සඳහාත් වාහන විශාල සංඛ්‍යාවක් ධාවනය කරන බව අවිස්සාවේල්ල විධායක ඉංජිනේරු කාර්යාලය පවසයි.



 
                    ",http://www.lankadeepa.lk/latest_news/හංවැල්ල-පාලම-හරහා-යන-වාහන-සීමා-කරයි/1-543904,හංවැල්ල පාලම හරහා යන වාහන සීමා කරයි
"
                        (අනීෂා මානගේ)   
                                            
හඳුනානොගත් සලඹ විශේෂයක් ස්පර්ශ වීමෙන් ඇතිවන අසාත්මිකතාවයක් හේතුවෙන් ලුණුගම්වෙහෙර රණවරනාව සහ දෙව්රම්වෙහෙර ප්‍රදේශවල ජනතාව ඉමහත් පීඩාවට පත්ව සිටිති.

හම්බන්තොට දිස්ත්‍රික්කයට අයත් ලුණුගම්වෙහෙර සෞඛ්‍ය වෛද්‍ය නිලධාරී කොට්ඨාසයේ දෙව්රම්වෙහෙර සහ රණවරනාව ප්‍රදේශවල මේ දිනලදී ව්‍යාප්ත වී ඇති හඳුනා නොගත් සලඹ විශේෂයක් නිසා ඇතිවන අසාත්මිකතාවයක් හේතුවෙන් එම ප්‍රදේශවල ජනතාව පීඩාවට පත්ව සිටිති. 

මෙම සලඹ විශේෂය සම මත ස්පර්ශ වීමෙන් කැසීම, බිබිලි මතුවීම සහ සත්ත්වයා ස්පර්ශ වූ ස්ථාන රතු පැහැවීම ආදී රෝග ලක්ෂණ ඇතිවන බව ජනතාව පවසති. මේ හේතුවෙන් කුඩා දරුවන්ට මෙමගින් වැඩි හානියක් වී ඇතැයි ද ඔවුහු කියති. මේ දිනවලදී තරමක වියළි කාලගුණයක් පැවතීම හේතුවෙන් මෙම සලඹ විශේෂයේ ව්‍යාප්තිය වැඩි වශයෙන් සිදුවන බවද ඔවුහු පවසති. 

අප මේ සම්බන්ධයෙන් හම්බන්තොට දිස්ත්‍රීක් පරිපාලන මහජන සෞඛ්‍ය පරික්ෂක සමන් කුමාර මහතාගෙන් කළ විමසීමේදී ඔහු පැවසූයේ මෙම සලඹ විශේෂය එතරම් ප්‍රචලිත සලඹ විශේෂයක් නොවන තවමත් නිශ්චිතවම හඳුනාගෙන නොමැති  සලඹ විශේෂයක් වන අතර දහවල් කාලයේදී විදුලි පහන් කණු ආශ්‍රිතව රැඳී සිටිමින් විදුලි ආලෝකය පවතිද්දී එයට සතුන් ඇදී එන බවත්ය.

සළඹයන්ගේ ශරීරයේ පවතින සියුම් කුඩු වැනි ද්‍රව්‍යයක් මිනිස් ශරීරයේ ස්පර්ශ වීමෙන් අසාත්මිකතා ඇති වන බවට හඳුනාගෙන ඇති අතර අසාත්මිකතාවයන්ට ලබා දෙන ඖෂධ මගින් එය පාලනය කළ හැකි බවද ඔහු කියයි. 

කීට විද්‍යාඥයින් හරහා සලඹ විශේෂය හඳුනාගෙන එම සතුන් මර්දනය කිරීමට පරීක්ෂණ කටයුතු ආරම්භ කර ඇතැයිද ඔහු කීවේය. 







 


  
                    ",http://www.lankadeepa.lk/latest_news/හඳුනා-නොගත්-සලඹ-විශේෂයකින්-ලුණුගම්වෙහෙර-ගම්වැසියෝ-පීඩාවට/1-543907,හඳුනා නොගත් සලඹ විශේෂයකින් ලුණුගම්වෙහෙර ගම්වැසියෝ පීඩාවට
"
                        අජිත්ලාල් ශාන්තඋදය

 

සිංහරාජ වනාන්තරය මැද්දෙන් පාරක් කපන බවට පළවු තොරතුරු සම්පූර්ණයෙන් අසත්‍ය බව මහවැලි සංවර්ධන සහ පරිසර නියෝජ්‍ය ඇමැති අජිත් මාන්නම්පෙරුම මහතා පැවසීය.

ලෝක උරුම සිංහරාජ වනාන්තරයට කිලෝමීටර් එකහමාරක් මෙහායින් ඇති රක්‍ෂිත ප‍්‍රදේශය වසර 50 ක් පැරණි පාරක් ප‍්‍රතිසංස්කරණය කරන බවත් එහිදී ලෝක උරුම සිංහරාජයේ ජෛව විවිධත්වයට කිසිදු හානියක් නොවන බවත් ඇමැතිවරයා වැඩිදුරටත් පැවසීය.

සිංහරාජ ප‍්‍රවේශ පත‍්‍ර අලෙවි කාර්යාලයේ ශ‍්‍රවණාගාරයේ අද (15) පැවති මාධ්‍ය  හමුවකදී නියෝජ්‍ය ඇමැතිවරයා මේ බව පැවසීය.

ලෝක උරුම සිංහරාජ වනාන්තරය හරහා පාරක් කපමින් එහි ජෛව විවිධත්වයට හානි ගෙන දෙමින් සංවර්ධන ව්‍යාපෘතියක් ක‍්‍රියාත්මක කරන බවට පසුගිය දිනවල මාධ්‍ය හරහා පළවු පුවත් සම්බන්ධයෙන් පැහැදිලි කිරිම සඳහා මෙම  මාධ්‍ය හමුව කැඳවා තිබිණි.

එහිදී මහවැලි සංවර්ධන සහ පරිසර නියෝජ්‍ය ඇමැති අජිත් මාන්නප්පෙරුම මහතා මෙසේ කීය.

""සිංහරාජයේ ගස් කැපුවා, පාරවල් කැපුවා කියලා විවිධ ව්‍යාජ මත නිර්මාණය වෙන්න පටන්ගත්තා. මේ හැදුවයි කියන පාරදිගේ අද අපි ඔක්කෝම ඇවිදගෙන ආවා. පාර සුද්ද කරන්න එක ගහක්වත් ගහක් කපලා දාලා තියනවා දැක්කේ නෑ. දිරලා පාරට කඩාගෙන වැටිලා තිබුණ ගස් මුල් පිටින් අයින් කරලා තියනවා දැක්කා.  වන සංරක්‍ෂණ අධ්‍යක්‍ෂ ජනරාල්තුමා ඇතුළු නිලධාරීන් අපට පැහැදිලි කළා මේක පැරණි පාරක් කියලා. ඒ බව අපිට ඇවිත් බැලූවම තහවුරු වුණා. කාලෙකට ඉස්සර බැඳපු බෝක්කු අපි දැක්කා.

ඇතැම් තැන්වල නායයාම් , පස් කඩාගෙන වැටීම් සිද්ධවෙලා තියනවා අපි දැක්කා. වැහි කාලයට ගලාගෙන වතුර පාරවල් නිසා මේ යන පාරේ තැනින් තැන ද්‍රෝනි වගේ වළවල් හෑරිලා තිබුණා අපිට පෙන්නුවා. විශාල ගල් පෑදිලා පයින් යන්නවත් බැරි තත්ත්වයට පත්වෙලා, දෙස් විදෙස් සංචාරකයන් වැටිලා අතපය පවා කැඩුණු අවස්ථා අපි දැක්කා. ප‍්‍රවේශපත‍්‍ර කවුලූව අසලදී හමුවුණ ගමේ අයත් මා සමඟ කිව්වා. සමහර විදෙස් සංචාරකයෝ වැටිලා ආබාධ වුණාම පුටුවල තියලා උස්සාගෙන ගිය අවස්ථා තිබුණා කියලා. කොහොමවත් මේ ප‍්‍රතිසංස්කරණය කරන පාරේ වාහන ගමන් කරන්න අපි ඉඩ දෙන්නේ නෑ.""

මෙම අවස්ථාවට වන සංරක්‍ෂකවරුන් වන මහින්ද සෙනෙවිරත්න, නන්ද කුමාර, සබරගමු හා දකුණු පළාත්භාර කලාප වන සංරක්‍ෂක කුමාරසිරි, රත්නපුරදිසා වන නිලධාරී ප‍්‍රසාද් කුමාර, අතිරේක දිසා වනනිලධාරී තිස්ස ඩයස් බණ්ඩාර, සිංහරාජ වන පාළක අජිත් ජයසිංහ යන මහත්වරු ද මාධ්‍ය ආයතන නියෝජනය කරමින් මාධ්‍යවේදීහූ රැසක් ද පැමිණ සිටියහ. 
                    ",http://www.lankadeepa.lk/latest_news/ප්‍රතිසංස්කරණය-කරන්නේ-සිංහරාජය-අසළ-වසර-50-ක්-පැරණි-පාරක්/1-543899,ප්‍රතිසංස්කරණය කරන්නේ සිංහරාජය අසළ වසර 50 ක් පැරණි පාරක්
"
                        ශ්‍රී ලංකා නිදහස් පක්ෂ සංවිධායකවරුන් පිරිසක් තමා හමුවී රටේ මෙන්ම පක්ෂයේද ප්‍රශ්න ඇති බව සඳහන් කරමින්  ඔවුන් අතරමං වී ඇති බව පැවසී යැයි  හිටපු ජනාධිපතිනි චන්ද්‍රිකා බණ්ඩාරනායක කුමාරතුංග මහත්මිය ජනාධිපති මෛත්‍රීපාල සිරිසේන මහතාට ලිපියක්  යොමු කරමින් සඳහන් කර තිබේ.

ශ්‍රී ලංකා නිදහස් පක්ෂය රටේ බහුතරයක් ජනතාව විසින් ප්‍රතික්ෂේප කරන ලද  පක්ෂ සහ කණ්ඩායම් සමඟ එකතු  වීම තමා කිසිසේත්ම අනුමත නොකරන බව බවත්  එම ලිපියෙන් දන්වා ඇත.

එමෙන්ම  ඔවුන්ගේ එම ගැටළුවලට පිළිතුරු දෙමින්  කිසි දිනෙක ශ්‍රී ලංකා නිදහස් පක්ෂය හැර දමා වෙනත් පක්ෂවලට  සම්බන්ධ නොවන  ලෙසට  තමා  ඔවුන්ට උපදෙස් දුන් බවත් පක්ෂය ශක්තිමත් කිරීමට කටයුතු කරන ලෙස  පැවසු බවත්  එම ලිපියේ  වැඩි දුරත් සඳහන් කර තිබේ.

ජනාධිපති මෛත්‍රීපාල සිරිසේන මහතාට හිටපු ජනාධිපතිවරිය යොමු කළ ලිපිය පහත දැක්වේ.

(36698)

 

 
                    ",http://www.lankadeepa.lk/latest_news/අතරමංවූ-ශ්‍රීලනිප-සංවිධායකරු-චන්ද්‍රිකා-හමුවෙති/1-543905,අතරමංවූ ශ්‍රීලනිප සංවිධායකරු චන්ද්‍රිකා හමුවෙති
"
                        (උපුල් හේරත්)

දුම්කොළවල හට ගන්නා කෘමි උවදුරට යොදා ගන්නා කාබනික දිලීර නාශකයක් යොදා  සිය  බඩ ඉරිඟු වගාවේ  සිටි සේනා දළඹුවන් විනාශ කිරීමට හැකි වූ බව  ගලෙන්බිඳණු වැව  , තෝඩාමඩුව, යකල්ලේ ගොවි මහතෙකු  කියයි.


සේනා දඹුවා සිය වගාවෙන් මර්දනය කර  දැමු බව ගලෙන්බිඳුණු, තෝඩාමඩුව, යකල්ලේ පදිංචි ගොවි මහතකු වන  බී විජේසිංහ ගොවි මහතා   අවධාරණය කරයි. 


මෙම ගොවි මහතා පවසන කරුණ සම්බන්ධයෙන් විමසීමේදී  මහඉලුප්පල්ලම කෘෂි පර්යේෂණ ආයතනයේ කීට විද්‍යාඥ නිශාන්ති ගුණවර්ධන මහත්මිය   සඳහන් කළේ  විදේශ රටකින් සංක්‍රමණය වූ බවට සැලකෙන මෙම සේනා දළඹුවා වැනසීමට කෘමි නාශක වර්ග 12ක් සොයගෙන  ඇති බවයි.


නමුත්  එම  කෘමිනාශක වලින්  කෘමින් විනාශ වුවත් , සේනා දළඹුවාගේ බිත්තර වලින්  හටගන්නා කෘමීන් විනාශ කිරීමේ හැකියාවක් නොමැති බව  ගුණවර්ධන මහත්මිය සඳහන් කළාය.


කෙසේ වුවද බී.විජේසිංහ  ගොවි මහතා  පවසන මෙම කතාවේ සත්‍යතාව පිළිබඳව  සොයා බලන බවද  ගුණවර්ධන මහත්මිය පැවසුවාය.


(85515)

  
                    ",http://www.lankadeepa.lk/latest_news/ගලෙන්-බිඳුණුවැව-ගොවිමහතාගේ--මතයට-කීට-විද්‍යාඥවරියගේ-අවධානය/1-543886,ගලෙන් බිඳුණුවැව ගොවිමහතාගේ  මතයට කීට විද්‍යාඥවරියගේ අවධානය
"
                        (ටී.කේ.ජී.කපිල )

ජනාධිපති මෛත්‍රීපාල සිරිසේන මහතා ඇතුළු දූත පිරිස   නිල සංචාරයක් සදහා  අද  (15)  පිලිපීනයට පිටත්ව ගියහ.
  
ජනාධිපතිවරයා ඇතුළු දූත පිරිස  දින පහක සංචාරයක් සඳහා කටුනායක ජාත්‍යන්තර ගුවන් තොටුපළෙන් පිටත්ව ගිය බව ගුවන් තොටුපළ කාර්යභාර නිලධාරීවරයා පැවසීය .

අද  (15)  දින  උදෑසන 11.10 ට සිංගප්පූරුව බලා පිටත්ව ගිය සිල්ක් එයා ගුවන් සේවයේ එම්.අයි.- 427 දරණ ගුවන් යානයෙන් පිටත්ව ගිය අතර , එහි දූත පිරිස ලෙස 13 දෙනෙකු එක් වී සිටියහ . 
                    ",http://www.lankadeepa.lk/latest_news/ජනාධිපතිවරයා-ඇතුළු-දූත-පිරිස-නිල-සංචාරයක්--සඳහා-පිලිපීනයට/1-543898,ජනාධිපතිවරයා ඇතුළු දූත පිරිස නිල සංචාරයක්  සඳහා පිලිපීනයට
"
                        (ජී. ඩබ්ලිව්. කේ. ප්‍රේමතිලක ද සිල්වා)
 
කරාපිටිය ශික්ෂණ රෝහලේ අංක 04 වාට්ටුවේ කොරිඩෝවක වහලයේ එල්ලෙමින් තිබූ රෝගියෙකුගේ මළ සිරුරක් අද (15) අලුයම හමුවූ බව රෝහල්  පොලීසිය පවසයි.‍


මිය ගොස් ඇත්තේ 59 හැවිරිදි පුද්ගලයෙකි.
 
මිය ගිය පුද්ගලයා දින කීපයක සිට රෝහලේ නේවාසිකව ප්‍රතිකාර ලබමින් සිටි බව  මූලික විමර්ෂණයේදී අනාවරණය වී ඇතැයි පොලිසිය කියයි. 
 
මෙම සිද්ධිය සම්බන්ධයෙන්  කරාපිටිය ශික්ෂණ  රෝහල් පොලීසිය වැඩිදුර  පරීක්ෂණ පවත්වයි.    
                    ",http://www.lankadeepa.lk/latest_news/කරාපිටිය-රෝහලේ-වහලයක-මළ-සිරුරක්-එල්ලෙයි/1-543894,කරාපිටිය රෝහලේ වහලයක මළ සිරුරක් එල්ලෙයි
"
                        (ඩයනා උදයංගනී)
 
කොළඹ වරාය නගරය ඉදිකිරීම සඳහා මුහුද ගොඩකිරීමේ කටයුතු මේ වන විට සම්පූර්ණයෙන් අවසන් කර ඇතැයි මහනගර සහ බස්නාහිර සංවර්ධන අමාත්‍යාංශය පවසයි.   
 
හෙක්ටාර 269 ක භූමියකින් සමන්විත කොළඹ වරාය නගරයේ මීළඟ අදියර ලෙස ගොඩනැඟිලි සහ අනෙකුත් ඉදිකිරීම් කටයුතු ආරම්භ කිරීම ඉදිරියේදී සිදුකරන බව ද අමාත්‍යාංශය සඳහන් කරයි.
               
ගොඩකිරීම් අවසන් කළ වරාය නගරය නිරීක්‍ෂණය කිරීමේ චාරිකාවක මහනගර සහ බස්නාහිර සංවර්ධන අමාත්‍ය පාඨලී චම්පික රණවක, ශ්‍රී ලංකාවේ චීන තානාපති චැන් ෂුයෑංග් මහතා ඇතුළු පිරිසක් හෙට (16) දිනයේදී නිරතවීමට නියමිතය.
               
කොළඹ වරාය නගරය හෙවත් ‘පෝර්ට් සිටි’ ව්‍යාපෘතිය මෙරට ඉතිහාසයේ ඉදිකෙරෙන විශාලතම සංවර්ධන ව්‍යාපෘතිය ලෙස දැක්වෙන අතර එහි ඉදිකිරීම් චීන ජනාධිපති ෂි ජිංපින්ග් සහ එවකට ශ‍්‍රී ලංකා ජනාධිපතිවරයාව සිටි මහින්ද රාජපක්ෂ යන මහත්වරුන්ගේ ප‍්‍රධානත්වයෙන් පසුගිය 2014 වසරේ සැප්තැම්බර් මස 16 වැනිදා ආරම්භ කෙරිණි.

මෙය ආරම්භයේදී පරිසර සංවිධාන හා බොහෝ පාර්ශවවලින් විරෝධතාවන් ද මතු වූ අතර පසුගිය 2015 වසරේ පැවති ජනාධිපතිවරණයේදී සහ මහ මැතිවරණයේදී මෙම නගරය ඉදිකිරීම ගැන දෙවරක් සිතා බලන බවට දේශපාලන පොරොන්දු පවා ලබාදීමට වත්මන් ජනාධිපති මෛත‍්‍රීපාල සිරිසේන මහතාගේ සහ එක්සත් ජාතික පෙරමුණු පාර්ශවයන් කටයුතු කර තිබිණි.
 
මෙහි ඉදිකිරීම් කලක් නවතා දමා තිබූ අතර පසුව නැවතත් පරිසර හා තාක්‍ෂණික ආදී ඇගයීම් වාර්තා ලබාගැනීමෙන් අනතුරුව යළිත් මෙහි ඉදිකිරීම් කටයුතු ආරම්භ කෙරුණේ නව රජයේ මහ නගර හා බස්නාහිර පළාත් සංවර්ධන අමාත්‍යාංශය යටතේය.
 
මෙහි ආර්ථික කලාපය පළමුව ඉදිකිරීමට නියමිත අතර සමස්ත ව්‍යාපෘතිය තවත් වසර 25කින් පමණ අවසන් කිරීමට නියමිතය.         
 
මෙම කොළඹ වරාය නගරය අතිනවීන පහසුකම් රැසකින් සමන්විත වනු ඇති අතර බැංකු කාර්යාල, අලෙවිසල්, හෝටල් හා ආපනශාලා, තානාපති කාර්යාල, නිවාස හා නිවාස ඒකක, බද්ධ නිවාස ගොඩනැඟිලි, සෞඛ්‍ය, අධ්‍යාපන සහ පර්යේෂණ හා සංවර්ධන ආයතන, විවෘත වෙළෙඳ ප‍්‍රදේශ, රූපලාවන්‍ය, බේකරි, රෙදි සේදුම්, මුද්‍රණ, පරිගණක අලූත්වැඩියා, කුඩා පරිමාණ කලා හා අත්කම්, මෝටර් රථ හා මෝටර් සයිකල් නඩත්තු, පයිප්ප වැඩ, වඩු වැඩ සහ වෙනත් ඒ ආකාරයේ කුඩා ව්‍යාපාර, ආපනශාලා, පේ‍්‍රක්ෂකාගාර, පුවත්පත් විකුණුම් ස්ථාන, පොත් සාප්පු, එළිමහන් හා ගෘහස්ත විනෝදාස්වාද ස්ථාන, කලාගාර, සමාජ ආර්ථික මධ්‍යස්ථාන, 
ආදී අංග රැසකින් සමන්විත වනු ඇතැයි ද මහනගර හා බස්නාහිර පළාත් සංවර්ධන අමාත්‍යාංශය පවසයි.

මෙම නගරය කටුනායක හා සම්බන්ධ කෙරෙන අධිවේගී මාර්ගයක් ද ඉදිකිරීමට නියමිතය. 
                    ",http://www.lankadeepa.lk/latest_news/වරාය-නගරයේ-ගොඩකිරීම්-අවසන්/1-543909,වරාය නගරයේ ගොඩකිරීම් අවසන්
"
                        (අජන්ත කුමාර අගලකඩ)
 
සේනා දළඹුවා මර්දනයට වහාම වැඩපිළිවෙළක් සකස් කරන්නැයි ජනාධිපති මෛත්‍රීපාල සිරිසේන මහතා කැබිනට් රැස්වීමේදී අද (14) ප්‍රකාශ කර ඇත.


සේනා දළඹුවා මර්දනය නොකළහොත් රටේ ආහාර සංස්කෘතියටද බරපතල ගැටලුවක් ඇතිවිය හැකි බව ජනාධිපතිවරයා කැබිනට් රැස්වීමේදී ප්‍රකාශ කර තිබේ.


රට තුළ හොඳ අස්වැන්නක් ලැබෙමින් තිබියදී සේනා දළඹුවාගේ ක්‍රියාකලාපය කෘෂි ආර්ථිකයට දැඩි බලපෑමක් එල්ල කරමින් තිබෙන බව පවසා ඇති ජනාධිපතිවරයා එය මර්දනය කිරීමට හැකි ඉක්මණින් පියවර ගත යුතු බව සඳහන් කර ඇත. 
                    ",http://www.lankadeepa.lk/latest_news/සේනා-දළඹුවා-මඬින්න-වැඩපිළිවෙළක්-හදන්නැයි-ජනපති-කියයි/1-543849,සේනා දළඹුවා මඬින්න වැඩපිළිවෙළක් හදන්නැයි ජනපති කියයි
"
                        (රංජිත් රාජපක්ෂ)
                        
හැටන් පොලිස් වසමට අයත් යුන්ෆිල්ඩ් වතුයායේ පහළ කොටසේ පදිංචිව සිටි පාසල් සිසුවකුට තියුණු ආයුධයකින් පහරදී වම් අත කපා වෙන් කළ සැකකරුවකු හැටන් පොලිසිය විසින් අත්අඩංගුවට ගනු ලැබීය.

පාසල් සිසුවා සහ සැකකරු අතර පෞද්ගලික ආරවුලක් සම්බන්ධයෙන් ඇති වුවේ යැයි කියන බහින්බස් වීමක් දුරදිග යාමෙන් පසු සැකකරු පාසල් සිසුවාට පහර දී සිසුවාගේ වම් අත කපා වෙන් කර ඇති තිබේ.

සැකකරු සහ තුවාල ලැබු සිසුවා එකම නිවාස පේළියක පදිංචිකරුවෝ වෙති.

බරපතල ලෙස තුවාල ලැබු සිසුවා දික්ඔය මුලික රෝහල වෙත ඇතුළත් කිරිමෙන් පසු වැඩිදුර ප්‍රතිකාර සඳහා පේරාදේණිය ශික්ෂණ රෝහල වෙත මාරුකර යවා ඇත.

තුවාල ලද සිසුවා හැටන් කොටගල ප්‍රදේශයේ ප්‍රධාන දෙමළ පාසලක උසස් පෙළ විෂය හදාරන 18 හැවිරිදි සිසුවෙකි.

සිද්ධිය සම්බන්ධයෙන් හැටන් පොලිසිය පරීක්ෂණ පවත්වයි.







  
                    ",http://www.lankadeepa.lk/latest_news/පාසල්-සිසුවකුගේ-අත-කැපූ-පුද්ගලයෙක්-අත්අඩංගුවට/1-543851,පාසල් සිසුවකුගේ අත කැපූ පුද්ගලයෙක් අත්අඩංගුවට
"
                        (මනෝප‍්‍රිය ගුණසේකර)

 

සමුපාකාර තොග වෙළඳ සංස්ථාවේ විධායක ශ්‍රේණියේ රැකියාවක් ලබාගැනීම සඳහා ව්‍යාජ ලෙස සකස් කළ උපාධි සහතිකයක් ලබාදුන් බව කියමින්  සැකපිට අත්අඩංගුවට ගත් ස.තො.ස ආයතනයේ උසස් නිලධාරියකු රුපියල් ලක්‍ෂයක ශරීර ඇපයක් මත මුදාහැරීමට කොළඹ අතිරේක මහේසත‍්‍රාත් සාලිය චන්න අබේරත්න මහතා නියම කළේය.


ව්‍යාජ සහතික ලබාදී රජයේ රැකියා ලබාගැනීම සම්බන්ධයෙන් සිදුකරන ලද විමර්ශනයකින් අනතුරුව අත්අඩංගුවට ගනු ලැබු සැකකරු අධිකරණයට ඉදිරිපත් කළ අවස්ථාවේදී ඉදිරිපත් වු කරුණු සළකා බැලූ මහෙස්ත‍්‍රාත්වරයා රුපියල් ලක්‍ෂයක ශරීර ඇපයක් මත සැකකරු  මුදා හැරියේය.

 

ව්‍යාජ සහතික ලබාදී සමුපාකාර තොග වෙළද සංස්ථාවේ විධායක ශ්‍රේණියේ රැකියා ඇතුථ විවිධ අන්දමේ රැකියා ලබාගත් නිලධාරීන් පිරිසක් සිටින බවට ඉදිරිපත් වු පැමිණිල්ලක් සම්බන්ධයෙන් වංචා විමර්ශන අංශය මේ සම්බන්ධයෙන් සිදුකළ විමර්ශනයකින් අනතුරව ගාමිණි පෙරේරා මහතා අත්අඩංගුවට ගෙන අධිකරණයට ඉදිරිපත් කිරීමෙන් අනතුරුව මෙලෙස ඇප මත මුදා හරින ලදී. 
                    ",http://www.lankadeepa.lk/latest_news/හොර-උපාධි-සහතික-සෑදූ-සතොස-ලොක්කාට-ඇප/1-543911,හොර උපාධි සහතික සෑදූ සතොස ලොක්කාට ඇප
"
                        හිම කුණාටු හේතුවෙන් ජාත්‍යන්තර මුල්‍ය අරමුදලේ කළමනාකාර අධ්‍යක්ෂිකා ක්‍රිස්ටීන් ලැගාඩි මහත්මිය සහ ශ්‍රී ලංකා නියෝජිත පිරිස අතර අද (14) වොෂින්ටනයේ දී පැවැත්වීමට නියමිතව තිබු රැස්වීම කල්දමා තිබේ.

ඇමැති ආචාර්ය හර්ෂ ද සිල්වා මහතා මේ පිළිබඳව ඔහුගේ ට්ව්ටර් ගිණුමේ සඳහන් කර ඇත.

ජාත්‍යන්තර මුල්‍ය අරමුදලේ සියලුම රැස්වීම් හිම කුණාටු  හේතුවෙන් කල්දමා ඇති බව වාර්තා වෙයි.

කෙසේ වෙතත්, රැස්වීම් පැවැත්වෙන ස්ථානය පිළිබඳව ඇමැතිවරයා කිසිදු සඳහනක් සිදුකර නොමැත.

(28535)

 
                    ",http://www.lankadeepa.lk/latest_news/ජාත්‍යන්තර-මුල්‍ය-අරමුදල---ලංකාව-අතර--රැස්වීම්-කල්යයි/1-543860,ජාත්‍යන්තර මුල්‍ය අරමුදල - ලංකාව අතර  රැස්වීම් කල්යයි
"
                        (අජන්ත කුමාර අගලකඩ)
 
කොළඹ තර්ස්ටන් විද්‍යාලයට අවුරුදු අටක් තිස්සේ ස්ථිර විදුහල්පතිවරයකු නැතැයි ජනාධිපති මෛත්‍රීපාල සිරිසේන මහතා අද (14) පැවැති කැබිනට් රැස්වීමේදී ප්‍රකාශ කර ඇත.

ඒ පිළිබඳව ඉක්මණින් සොයා බලා ස්ථිර විදුහල්පතිවරයකු පත්කරන්නැයි ජනාධිපතිවරයා කැබිනට් රැස්වීමේදී අධ්‍යාපන ඇමැති අකිල විරාජ් කාරියවසම් මහතාට දැනුම් දී ඇතැයි වාර්තා වේ.

තමා ගිය සතියේ තර්ස්ටන් විද්‍යාලයේ පැවැති උත්සවයකට සහභාගී වූ බවත් එම විද්‍යාලයට ස්ථිර විදුහල්පතිවරයකු අවුරුදු අටක් තිස්සේ නැති බව එහිදී දැනගන්නට ලැබුණු බවත් ජනාධිපතිවරයා ප්‍රකාශ කර ඇත. 
                    ",http://www.lankadeepa.lk/latest_news/තර්ස්ටන්-විද්‍යාලයට-ස්ථිර-විදුහල්පතිවරයකු--නැතැයි--ජනපති-කියයි/1-543857,තර්ස්ටන් විද්‍යාලයට ස්ථිර විදුහල්පතිවරයකු  නැතැයි  ජනපති කියයි
"
                        ( නාලක සංජීව දහනායක)
 
 හිටපු ආරක්‍ෂක ලේකම් ගෝඨාභය රාජපක්‍ෂ මහතා ජනාධිපතිවරණයට ඉදිරිපත් වන්නේ නම් ඔහුට උදව් කිරීමට ශ්‍රී ලංකා පොදුජන පෙරමුණ සූදානම් යැයි කළුතර දිස්ත‍්‍රික් පාර්ලිමේන්තු මන්ත‍්‍රී රෝහිත අබේගුණවර්ධන මහතා අද (14) පැවැසීය.
 
 ජනාධිපති මෛත‍්‍රීපාල සිරිසේන, හිටපු ආරක්‍ෂක ලේකම්වරයා කිට්ටුවෙන්ම සිටින අය බැවින් ඔවුන් සමඟ ගමනක් යෑම අපහසු නොවන බවද මන්ත‍්‍රීවරයා කීය.
 
 කෙසේ වෙතත් ජනාධිපතිවරයා සහ විපක්‍ෂනායකවරයා එකතුවී රට ඉල්ලන අපේක්‍ෂකයා ජනාධිපතිවරණයට ඉදිරිපත් කරනු ඇතැයිද ඔහු වැඩිදුරටත් සඳහන් කළේය

.
බත්තරමුල්ල, නෙළුම් මාවතේ පිහිටි ශ‍්‍රී ලංකා පොදුජන පෙරමුණු කාර්යාලයේදී අද (14) පැවැති මාධ්‍ය හමුවකට එක්වෙමින් මන්ත‍්‍රීවරයා මේ බව සඳහන් කළේය. 
                    ",http://www.lankadeepa.lk/latest_news/ගෝඨාට-පොහොට්ටුවේ-සහාය/1-543852,ගෝඨාට පොහොට්ටුවේ සහාය
"
                        
 
 ( වීනීතා ගමගේ )
 
නුගේගොඩ අනුලා විද්‍යාලයට තමන්  බලෙන් ඇතුළු වූ බවට නඟන චෝදනා ප‍්‍රතික්ෂේප කරන බව බස්නාහිර  පළාත් ආණ්ඩුකාර අසාද් සාලි මහතා ප‍්‍රකාශ කළේය.
 
 
දහම් පාසල් දරුවන් මහ පාරට ඇද දමා ඇති බැවින් තමන් එහි ගොස් මැදිහත් වී දරුවන්ට දහම්පාසල  විවෘත කර  දුන් බවත් එය වරදකැයි තමන් නොදකින  බවත් හෙතෙම කියා සිටියේය.
 
 
බෞද්ධාගම වෙනුවෙන් තමන් ඉදිරිපත් වීම වරදක් දැයි තමන්  ප‍්‍රශ්න කරන බව ද ඔහු සඳහන් කළේය.
 
 
හරි කවුද වැරදි කවුද යන්න පසුව තීරණය කරන තුරු දරුවන්ට දහම්පාසැලේ ඉගෙන  ගන්නට දෙන්නැයි තමන් උපදෙස් දුන් බවත් අදාල අංශ විසින් හරි වැරද්ද තීරණය කළ පසු කරන දෙයක් කරන්නැයි තමන් පැවසූ බවත් හෙතෙම පැවැසීය.
 
 
එකී දහම් පාසලට එන දැරියන් ගෙන් වැඩි පිරිස අනුලාවේ දැරියන් යැය පැවසූ ආණ්ඩුකාරවරයා දහම් පාසල් වැසීමට නොව තව තවත් අරින්නට කටයුතු කළ යුතුයැයි  ද  යම්  පුද්ගලයෙක් කළේ යැයි කියන වරදකට දහම් පාසැලේ දරුවන් වගකිව යුතු වන්නේ දැයි ප‍්‍රශ්න කළේය.
 
 
ආණ්ඩුකාර පදවිය දරණ තමන්ට පක්ෂ පාට හෝ ජාතිය පිළිබඳ කිසිදු වෙනසක් නොවන්නනේ යැයි පැවසූ අසාද් සාලි මහතා ජනතාව වෙනුවෙන් කටයුතු කරන්නට ඒ කිසිවක් උවමනා නොවන්නේ යැයි ද පැවැසීය. 
                    ",http://www.lankadeepa.lk/latest_news/‘අනුලා-විද්‍යාලයට-බලෙන්-ඇතුළු-වුණේ-නැහැ‘/1-543853,‘අනුලා විද්‍යාලයට බලෙන් ඇතුළු වුණේ නැහැ‘
"
                        (අජන්ත කුමාර අගලකඩ)
 
සුපිරි වෙළඳ සංකීර්ණයක් ද සහිත බහුමාදිලි ප්‍රවාහන මධ්‍යස්ථානයක් බත්තරමුල්ල ප්‍රදේශයේ ඉදිකිරීමට රජය තීරණය කර ඇත.

එම බහුමාදිලි ප්‍රවාහන මධ්‍යස්ථානය ඉදිකිරීමේ ටෙන්ඩරය ‘ඒසර් ’ නමැති ඩුබායි සමාගමකට පැවරීමට අද (14) පැවැති කැබිනට් රැස්වීමේදී අනුමැතිය ලබා දී තිබේ.

ඒ සඳහා කැබිනට් සංදේශය අමාත්‍ය මණ්ඩලය වෙත ඉදිරිපත් කරන ලද්දේ මහනගර හා බස්නාහිර සංවර්ධන ඇමැති පාඨලී චම්පික රණවක මහතා විසිනි.

පෞද්ගලික ආයෝජනයක් ලෙස මෙම බහුමාදිලි ප්‍රවාහන මධ්‍යස්ථානය ඉදිකෙරෙන අතර ආයෝජනය කෙරෙන මුදල රුපියල් කෝටි 400ක් පමණ වේ.

මහනගර හා බස්නාහිර සංවර්ධන අමාත්‍යාංශය විසින් ටෙන්ඩර් කැඳවා අදාළ ඩුබායි සමාගම තෝරාගෙන ඇත.
  
                    ",http://www.lankadeepa.lk/latest_news/බහුමාදිලි-ප්‍රවාහන-මධ්‍යස්ථානයක්-ඉදිකරන්න-යයි/1-543855,බහුමාදිලි ප්‍රවාහන මධ්‍යස්ථානයක් ඉදිකරන්න යයි
"
                        කටහඬ පරීක්ෂණයක් සඳහා පොලිස්පති පුජිත ජයසුන්දර මහතා අද (14)  රජයේ රස පරීක්ෂක දෙපාර්තමේන්තුවට කැඳවා  තිබේ.

ජනාධිපති මෛත්‍රීපාල සිරිසේන මහතා සහ හිටපු ආරක්ෂක ලේකම් ගෝඨාභය රාජපක්ෂ මහතා  ඝාතනය කිරීමට කුමන්ත්‍රණයක් පැවතියේ යැයි කියන සිදුවීමට අදාළව   මෙම  හඬ පරීක්ෂණය  ලබා  ගැනීමට රජයේ රස පරීක්ෂකවරයා පොලිස්පතිවරයා  කැඳවා තිබේ.  

 
 පොලිස්පතිවරයා මේ වන විට  රජයේ රස පරීක්ෂක දෙපාර්තමේන්තුවට පැමිණ ඇත.

 

 (36698)



(ඡායාරූපය - ශාන්ත රත්නායක) 
                    ",http://www.lankadeepa.lk/latest_news/කටහඬ-පරීක්ෂණයක්-සඳහා-පොලිස්පතිවරයා-කැඳවයි/1-543809,කටහඬ පරීක්ෂණයක් සඳහා පොලිස්පතිවරයා කැඳවයි
"
                        සබරගමුව විශ්ව විද්‍යාලයට  අනුබද්ධිතව  නව වෛද්‍ය  පීඨයක් ඉදි කර තිබේ.
 
 ශ්‍රී ලංකාවේ වෛද්‍ය අධ්‍යාපනය පුළුල් කිරීමේ අරමුණින්  කුරුවිට බටුහේනේ ඉදි  කර ඇති මෙම   නව වෛද්‍ය පීඨය  මේ මස 17 වැනිදා  විවෘත කිරීමට නියමිතය.
 
මෙහි පළමු අදියර  යටතේ වෛද්‍ය ශිෂ්‍ය ශිෂ්‍යාවන් 75 දෙනකු බඳවාගනු ලබන අතර ඔවුන් ලියාපදිංචි කිරීමද  විවෘත කිරීමේ දිනදී සිදු කිරීමට නියමිත බව සබරගමුව විශව විද්‍යාලයේ උපකුලපති  මහාචාර්ය සුනිල් ශාන්ත මහතා සඳහන් කළේය.
 
 
වෛද්‍ය පීඨයට අවශ්‍ය අති නවීන පහසුකම්  සහ තාක්ෂණයෙන් යුත්  රසායනාගාර පහසුකම්, බඳවා ගන්නා සිසුන්ට පුර්ණ නේවාසික පහසුකම් මෙහි ස්ථාපිත කර තිබේ.
 
 
විගණකාධිපති දෙපාර්තමේන්තුව යටතේ  කුරුවිට බටුහේනේ ඉදි කර තිබු    පුහුණු මධ්‍යස්ථානය වෛද්‍ය පීඨයක ඇති අවශ්‍යතාව මත පදනම්ව සබරගමු විශ්ව විද්‍යාලයට පවරා දීමෙන් අනතුරුව මෙම වෛද්‍ය පීඨය ඉදි කළ බව උපකුලපති  මහාචාර්ය සුනිල් ශාන්ත මහතා පැවසීය
 
 
 මෙම වෛද්‍ය පීඨය ඉදි කිරීමත් සමඟ ලංකාවේ  10 වැනි වෛද්‍ය පීඨය ලෙස  මෙම වෛද්‍ය පීඨය නම් කළ හැකිය.
 
එමෙන්ම වයඹ සහ මොරටුව විශ්ව විද්‍යාලයන්හිද වෛද්‍යපීඨ ඉදි කිරීමට නියමිතය.
 
 
වෛද්‍ය පීඨය විවෘත කිරීමට සමගාමීව  නිදහස් සෞඛ්‍ය සේවයේ ගුණාත්මක භාවය ජනතාවට ලබාදීමේ අරමුණින් රත්නපුර මහ රෝහල ශික්ෂණ රෝහලක් කර ජනතා අයිතියට  පැවරීමද සිදු කිරීමට නියමිතය.
 
 
 සෞඛ්‍ය,පෝෂණ හා දේශිය වෛද්‍ය දොස්තර රාජිත සේනාරත්න මහතාගේ  සංකල්පයකට අනුව  මෙය ඉදි කෙරුණු අතර  අමාත්‍යවරයාගේ සහ අග්‍රාමාත්‍ය රනිල්වික්‍රමසිංහ මහතාගේ ප්‍රධානත්වයෙන් 17 වැනිදා  නව වෛද්‍ය විද්‍යාලය සිසු අයිතියට පැවරීමට නියමිත බවද  උප කුලපතිවරයා සඳහන් කළේය.

(36698)

 





 
                    ",http://www.lankadeepa.lk/latest_news/සබරගමුව-සරසවියට-නව-වෛද්‍ය-පීඨයක්/1-543820,සබරගමුව සරසවියට නව වෛද්‍ය පීඨයක්
"
                        ( තිළිණි ද සිල්වා )
 
ආනයනික උඳු සඳහා පනවා ඇති බදු ඉහළ දැමීමට රජය පියවර ගෙන ඇත.
 
ඒ අනුව ආනයනික උඳු කිලෝ ග‍්‍රෑම් එකක් මත පනවා තිබූ රුපියල් 125.00 ක්ව තිබූ බද්ද රුපියල් 200.00 ක් දක්වා ඉහළ නැංවීමට  රජය කටයුතු කර ඇත.
 
හෙක්ටර් කොබ්බෑකඩුව ගොවි කටයුතු පර්යේෂණ හා පුහුණු කිරීමේ ආයතනයේ ජ්‍යෙෂ්ඨ කෘෂි ආර්ථික විද්‍යාඥ දුමින්ද ප‍්‍රියදර්ශන මහතා කියා සිටියේ  දේශීය උඳු ගොවියා ආරක්ෂා කිරීම සඳහා රජය විසින් මෙම බදු ඉහළ නැංවූ බවය. 
                    ",http://www.lankadeepa.lk/latest_news/ආනයනික-උඳු--බද්ද--ඉහළට/1-543824,ආනයනික උඳු  බද්ද  ඉහළට
"
                        නව  කැලණි  පාලමේ   පිවිසුමේ   සිට කැලණිතිස්ස  වට රවුම දක්වා   මාර්ගයේ කොටස  හෙට (15) උදෑසන සිට පැය 9 යක කාලයක්  වසා දැමීමට නියමිත බව පොලිසිය පවසයි.
 
 
මාර්ගයේ  ඉදිකිරීමේ   කටයුත්තක්  හේතුවෙන්   හෙට  උදෑසන 8 සිට සවස 5 වන තුරු මෙය ක්‍රියාත්මක වන බවද පොලීසිය  සඳහන් කරයි. 

 

 

 (36698) 
                    ",http://www.lankadeepa.lk/latest_news/කැලණි-පාලමේ-පිවිසුම-කැලණිතිස්ස-වටරවුම-හෙට-පැය-9-ක්-වසා-දමයි/1-543839,කැලණි පාලමේ පිවිසුම-කැලණිතිස්ස වටරවුම හෙට පැය 9 ක් වසා දමයි
"
                        (මනෝප‍්‍රිය ගුණසේකර)

ඇමැතිවරයෙකු ලෙස කටයුතු කළ වසර හයක කාලය තුළදී සිය වත්කම්  හා  ආදායම්  වලින්  උපයාගත  නොහැකි අල්ලස් මඟින් උපයාගත් රුපියල් කෝටි හැත්තෑ එකකට ආසන්න මුදල් හා දේපළවල හිමිකරුවකුව සිටි බවට චෝදනා කරමින් විමල් වීරවංශ මහතාට එරෙහිව පවරා ඇති නඩුවේ බැංකු ගිණුම් වාර්තාවල නිවරද්‍යභාවය පරීක්‍ෂා කිරීමට අවසර දුන් කොළඹ මහාධිකරණ විනිසුරු ප‍්‍රදීප් හෙට්ටිආරච්චි මහතා එම නඩුව ලබන මාර්තු මස 27 වැනිදා තෙක් කල් තැබීය.

මෙම නඩුව කැඳවනු ලැබූ අවස්ථාවේදී විත්ති පාර්ශ්වයෙන් කළ ඉල්ලීමක් පිළිගත් විනිසුරුවරයා එලෙස නියම කළේය.

මෙම නඩුව කැඳවනු ලැබු අවස්ථාවේදී හිටපු අමාත්‍ය විමල් වීරවංශ මහතා අධිකරණය හමුවේ පෙනී සිටියේය.

2009 වසරේ සිට 2014 වසර දක්වා වූ වසර හයක කාලය තුළදී විත්තිකාර හිටපු අමාත්‍ය විමල් වීරවංශ මහතා රුපියල් කෝටි හැත්තෑ එකකට ආසන්න මුදල් හා දේපළ උපයාගෙන ඇති බව අල්ලස් කොමිසමේ අධ්‍යක්‍ෂ ජනරාල් ජනාධිපති නීතීඥ සරත් ජයමාන්න මහතාගේ අත්සනින් යුතුව නිකුත් කළ  චෝදනා පත‍්‍රයේ  සඳහන් වේ.

2009 ජනවාරී මස පළමු වැනිදාත් 2014 දෙසැම්බර් මස 31 වැනිදාත් අතර කාලය තුළදී සිය නීත්‍යානුකූල වත්කම් හා ලැබීම් වලින් උපයාගත නොහැකි රුපියල් 74,480,017 මුදල් හා දේපළ උපයාගෙන ඇති බවත් එම මුදල් හා දේපළ උපයාගෙන ඇත්තේ අල්ලස් වලින් බවත් අධිචෝදනා පත‍්‍රයේ වැඩිදුරටත් සඳහන් කොට ඇත.

මුදල් උපයාගෙන ඇති ආකාරය හා දේපළ උපයාගෙන ඇති ආකාරය දැක්වෙන උපගොනු දෙකක්ද අධිචෝදනා පත‍්‍රය සමඟ අල්ලස් කොමිසම විසින් අධිකරණයට ඉදිරිපත් කොට තිබිණි.

මෙම නඩුව කැඳවනු ලැබූ අවස්ථාවේදී විත්තිකරු වෙනුවෙන් පෙනීසිටි ජනාධිපති නීතීඥ ජයන්ත වීරසිංහ මහතා කරුණු ඉදිරිපත් කරමින් තම සේවාදායකයාගේ බැංකු ගිණුම් සම්බන්ධයෙන් ඉදිරිපත් කොට ඇති වාර්තා වල නිවරද්‍යභාවය පරීක්‍ෂා කිරීමට අවශ්‍ය හෙයින් ඒ සඳහා අවසර දෙන්නැයි ඉල්ලා සිටියේය.

විනිසුරුවරයා එම නඩුව ලබන මාර්තු මස 27 වැනිදා තෙක් කල් තැබීය.

ඉදිරිපත් වූ කරුණු සළකා බලමින් ඊට අවසර දුන් විනිසුරුවරයා මෙම නඩුව ලබන මාර්තු මස 27 වැනිදා කැඳවීමට නියම කළේය.

පැමිණිල්ල වෙනුවෙන් සහකාර අධ්‍යක්‍ෂ ජනරාල් නීතීඥ සුනේත‍්‍රා ජයසිංහ මහත්මිය පෙනී සිටි අතර විත්තිකරු වෙනුවෙන් ජනාධිපති නීතීඥ ජයන්ත වීරසිංහ මහතා පෙනී සිටියේය. 
                    ",http://www.lankadeepa.lk/latest_news/විමල්-වීරවංශට-එරෙහි-නඩුව-කල්-යයි/1-543864,විමල් වීරවංශට එරෙහි නඩුව කල් යයි
"
                        (අජන්ත කුමාර අගලකඩ සහ රන්ජන් කස්තුරි)

හදිසි මිලදී ගැනීම් යටතේ මෙගාවොට් 100ක විදුලිය පෞද්ගලික අංශයෙන් මිලදී ගැනීමේ යෝජනාවක් කැබිනට් මණ්ඩලයට ඉදිරිපත් කර ඇත.

ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද (14) පැවති කැබිනට් රැස්වීමට අදාළ යෝජනාව ඉදිරිපත් කරනු ලැබුවේ විදුලි බල, බලශක්ති හා ව්‍යාපාර සංවර්ධන ඇමැති රවී කරුණානායක මහතා විසිනි.

ඉදිරියේදී ඇතිවිය හැකි විදුලි අවශ්‍යතා සැලකිල්ලට ගනිමින් මෙම යෝජනාව ඉදිරිපත් කර ඇතැයි වාර්තා වේ. 
                    ",http://www.lankadeepa.lk/latest_news/මෙගාවොට්-100ක-විදුලිය-පෞද්ගලික-අංශයෙන්-මිලදී-ගන්න-යෝජනාවක්/1-543866,මෙගාවොට් 100ක විදුලිය පෞද්ගලික අංශයෙන් මිලදී ගන්න යෝජනාවක්
"
                        (නිමන්ති රණසිංහ)
          
පාර්ලිමේන්තු මන්තී‍්‍ර විමල් වීරවංශ මහතාගේ බිරිය වූ ශෂී වීරවංශ මහත්මියට අදළ නඩු දෙකෙහි සාක්කි දීමට ජනතා විමුක්ති පෙරමුණ ට්‍රිල්වින් සිල්වා සහ සුනිල් හදුන්නෙත්ති යන අයට ලබන 6 වැනිදා අධිකරණයේ පෙනී සිටින ලෙස කොළඹ ප‍්‍රධාන මහේස්ත‍්‍රාත් ලංකා ජයරත්න මෙනෙවිය අද (14) සිතාසි නිකුත් කළාය.

ආගමන විගමන දෙපාර්තමේන්තුව වෙත ව්‍යාජ තොරතුරු ඉදිරිපත් කරමින් රාජ්‍ය තාන්ති‍්‍රක ගුවන් ගමන් බලපත‍්‍රයක් සකස් කළැයි ශෂී වීරවංස මහත්මියට චෝදනා එල්ල වී තිබේ.

අදාළ සාක්ෂිකරුවන් දෙදෙනාට සාක්ෂි ලබාදීම සඳහා අධිකරණයේ පෙනී සිටින ලෙසට සිතාසි නිකුත් කරන්නැයි පැමිණිල්ල වෙනුවෙන් අධිකරණයේ පෙනී සිටි අතිරේක සොලිසටර් ජනරාල් දිලීප පීරිස් මහතා කළ ඉල්ලීමක් සැළකිල්ලට ගත් මහේස්ත‍්‍රාත්වරිය මෙම නියෝගය නිකුත් කළාය.

එසේම, අතිරේක සොලිසටර් ජනරාල්වරයා අද (14) මෙම ඉල්ලීම සිදුකරනු ලැබුවේ නඩුවේ සාක්ෂි ලැයිස්තුව සංශෝධනය කරමිනි. 
 
  
                    ",http://www.lankadeepa.lk/latest_news/ටිල්වින්ට---සුනිල්ට-6-උසාවි-එන්නැයි-නොතීසි/1-543861,ටිල්වින්ට - සුනිල්ට 6 උසාවි එන්නැයි නොතීසි
"
                        (විනීතා එම් ගමගේ)

බස්නාහිර පළාතට ජංගම උසාවි කිහිපයක් ලබා දෙන ලෙස තමන් අධිකරණ හා බන්ධනාගාර ප‍්‍රතිසංස්කරණ ඇමතිනි තලතා අතුකෝරළ මහත්මිය ගෙන් ඉල්ලා සිටීමට බලාපොරොත්තු වන බව බස්නාහිර පළාත් ආණ්ඩුකාර අසාද් සාලි මහතා ප‍්‍රකාශ කළේය.

විශේෂයෙන් කොළඹ නගරයට එවැනි ජංගම උසාවියක අවශ්‍යතාව පවතින්නේ යැයි ද හෙතෙම කියා සිටියේය.

වාහනයක පවත්වාගෙන යන උසාවියක් මඟින් ස්ථානිය දඩ අයකිරීම් සිදු කිරීම තුළින් මාර්ග නීති උල්ලංඝණය අවම වනු ඇතැයි කී අසාත් සාලි මහතා රථවාහන සඳහා පමණක් නොව පදිකයන් කරන නීති  කැඞීම් සඳහා ද එවැනි උසාවියකින් දඩ නියම කළ හැකි වෙතැයි සඳහන් කළේය.

හරකුන් බල්ලන් පවා සුදු ඉරෙන් පාර මාරු වෙද්දී මිනිසුන් හිතුණු හිතුණු  තැන්වලින්  පාර පනින බව තම නිරීක්ෂණය යැයි ද එවැන්නන්ට දඩයක් ගසා හෝ නිසි මඟට ගැනීමට කටයුතු කළ යුතු බව ද කී අසාද් සාලි මහතා මෙම කටයුතු වලදී තමන්ට කිසිදු දේශපාලනයක් නැතැයි ද පැවැසීය.

බස්නාහිර පළාත් ආණඩුකාරවරයා මේ අදහස් පළ කළේ පළාත් ආණ්ඩුකාර කාර්යාලයේ  පැවැති මාධ්‍ය හමුවක් අමතමිනි.

කොළඹ නගරාධිපතිනි රෝසි සේනානායක මහත්මිය හා ආණ්ඩුකාරවරයා අතර පැවැති සාකච්ඡාවකින් පසු මාධ්‍යයට අදහස් දක්වමින් ඔහු මේ අදහස් පළ කළේය.

පුරපතිනිය තමන් හමුවීමට අවශ්‍ය බව කිහිප වතාවක් දැනුම් දී තිබු බවත් ඒ සඳහා අවස්ථාව ලැබුණේ අද බවත් කී සාලි මහතා නගර සභාවේ පුරප්පාඩු ගැන, නගරයේ පිරිසිදු කම පිළිබඳව මෙන්ම එහි ඇති බොහෝ ගැටලූ ගැන එහි දී සාකච්ඡා කළ බව ද පැවැසීය.

වාණිජ නගරයක් වූ  කොළඹ නගරයේ පදික වේදිකා වෙළඳාම නිසා පාරවල් ඇහිරී ඇති බවත්  ඕවල් හා කෙත්තාරාමය පවා අද ඒ තත්ත්වයට වැටී ඇති බවත් හෙතෙම සඳහන් කළේය.  

කොළඹ නගරය ලස්සනට පවත්වා ගෙන යායුතු බව තමන් 1998 සිට කියන දෙයක් යැයි කී ආණ්ඩුකාරවරයා නියෝජ්‍ය නගරාධිපති ලෙස කලක් කටයුතු කළ තමන්ට ඒ සඳහා අත්දැකීම් රැසක් ඇතැයි ද පැවැසීය.   
                    ",http://www.lankadeepa.lk/latest_news/අසාද්-සාලි-බස්නාහිර-පළාතට-ජංගම-උසාවි-ඉල්ලයි/1-543863,අසාද් සාලි බස්නාහිර පළාතට ජංගම උසාවි ඉල්ලයි
"
                         

(තිළිණි ද සිල්වා)

ජාතික භූමිගත දත්ත යටිතල පහසුකම් පද්ධතියේ සේවා පහසුකම් ලබා ගැනීමට ජනතාවට මේ වන විට අවස්ථාව උදාවී තිබේ.

ඒ අනුව මිනින්දෝරු දෙපාර්තමේන්තුව , ආපදා කළමණාකරන මධ්‍යස්ථානය , ශ්‍රි ලංකා සංචාරක සංවර්ධන අධිකාරිය , පුරාවිද්‍යා දෙපාර්තමේන්තුව ,මාර්ග සංවර්ධන අධිකාරිය , කෘෂිකර්ම දෙපාර්තමේන්තුව , නාගරික සංවර්ධන අධිකාරිය ,වන සංරක්ෂණ දෙපාර්තමේන්තුව ඇතුලු රාජ්‍ය ආයතන 25ක පමණ දත්ත මෙම පද්ධතියට ඇතුළත් කර තිබෙන බව ශ්‍රී ලංකා තොරතුරු හා සන්නිවේදන තාක්ෂණ නියෝජිතායතනය අයි.සී.ටී.ඒ කටයුතු කර ඇත.

මෙම පද්ධතිය සඳහා www.nsdi.gov.lk වෙබ් අඩවිය ඔස්සේ පිවිසිය හැක.

මෙම ජාතික භුමිගත දත්ත යටිතල පහසුකම් පද්ධතිය විවිධ සිතියම් ස්ථර එකිනෙකට එක්වී සෑදුනු අන්තර්ජාලීය සිතියම් පද්ධතියක් වන අතර එමගින් එය භාවිතා කරන්නන්ට සිතියම් නැරඹීම, සකස් කළ දත්ත ලබා ගැනීම සහ භූමිගත තොරතුරු ලබා ගැනිමේ හැකියාව ඇත.

එමෙන්ම නිරන්තරයෙන් යාවත්කාලීන වූ නිවැරදි භූගෝලීය තොරතුරු ලබා ගැනීම මෙන්ම ආයතන කිහිපයක් අතර පහසුවෙන් දත්ත හුවමාරු කර ගැනීමේ දැනට පැවති දුෂ්කරතා මෙමගින් මග හැරී යනු ඇතැයි අපේක්‍ෂා කෙරේ.

  
                    ",http://www.lankadeepa.lk/latest_news/මෙරට-භූමිගත-දත්ත---තොරතුරු-ඇතුළත්-ජාතික-මට්ටමේ-තොරතුරු-පද්ධතියක්/1-543867,මෙරට භූමිගත දත්ත - තොරතුරු ඇතුළත් ජාතික මට්ටමේ තොරතුරු පද්ධතියක්
"
                        (ඉන්දිකා රාමනායක)

වත්තල හේකිත්ත අයියාන් සබ්රිමලේ කෝවිල අසලදී ඊයේ (13) සවස වෙඩි තබා පුද්ගලයන් දෙදෙනකු ඝාතනය කිරීමේ සිද්ධිය සම්බන්ධයෙන් පොලිස් කණ්ඩායම් හතරක් පරීක්ෂණ ආරම්භ කර ඇති බව පොලිස් මූලස්ථාන ආරංචි මාර්ග පවසයි.

වත්තල පොලිසිය , කොළඹ අපරාධ කොට්ඨාසය , බස්නාහිර උතුර දිසා අපරාධ කොට්ඨාසය සහ කැලණිය කොට්ඨාස  අපරාධ විමර්ශන ඒකකය යන  පොලිස් ඒකක මේ සම්බන්ධයෙන් පරීක්ෂණ ආරම්භ කර ඇති බව උසස් පොලිස් නිලධාරියකු පැවසීය.

මෙම ඝාතනය සඳහා ටී 56 ගිනි අවි දෙකක් උපයෝගි කරගෙන  ඇති බවත් ඉන් උණ්ඩ 30 ට අධික ප‍්‍රමාණයක් එල්ල කර ඇති බවත් එම උසස් පොලිස් නිලධාරියා කියා සිටියේය.

දැනට සිදුකරන පරීක්ෂණ අනුව  බුම්මා හා පූකුඩු කන්නා නැමැති පාතාල සාමාජිකයන්ගේ  කල්ලි සාමාජිකයන් මෙම ඝාතනය සිදුකර ඇති බවට තොරතුරු හෙළි වී ඇති බව පොලිස් ආරංචි මාර්ග පවසයි.

මෙම සිද්ධිය සම්බන්ධයෙන් දැනට  පුද්ගලයන් 20 ට අධික ප‍්‍රමාණයකගෙන් ප‍්‍රකාශ සටහන් කරගෙන ඇති බවද පොලිස් ආරංචි මාර්ග කියයි.

 

  
                    ",http://www.lankadeepa.lk/latest_news/වත්තල-වෙඩි-තැබීම-ගැන-සෙවීමට-පොලිස්-කණ්ඩායම්-4ක්/1-543868,වත්තල වෙඩි තැබීම ගැන සෙවීමට පොලිස් කණ්ඩායම් 4ක්
"
                        (අජන්ත කුමාර අගලකඩ)


රජයේ සංස්ථා හා මණ්ඩලවල සභාපතිවරුන් ඇතුළු අධ්‍යක්ෂ මණ්ඩලය මේ සතිය තුළ පත්කරන්නැයි ජනාධිපති මෛත්‍රීපාල සිරිසේන මහතා ඇමැතිවරුන්ට අද(14) දැනුම් දී ඇත.


ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් අද(14) උදෑසන පැවැති කැබිනට් රැස්වීමේදී ජනාධිපතිවරයා මෙම දැනුම්දීම කර තිබේ.


රජයේ සංස්ථා හා මණ්ඩලවල සභාපතිවරුන් ඇතුළු අධ්‍යක්ෂ මණ්ඩල පත් නොකිරීමෙන් එම ආයතන පවත්වාගෙන යාමේ ගැටලු මතුවී ඇතැයි ප්‍රකාශ කර ඇති ජනාධිපතිවරයා කැබිනට් මණ්ඩලය දිවුරුම් දී සති කිහිපයක් ගතවී ඇතත් සභාපතිවරුන් ඇතුළු අධ්‍යක්ෂ මණ්ඩල මෙතෙක් පත්කර නැති බවද සඳහන් කර ඇත.


සංස්ථා හා මණ්ඩලවල සභාපතිවරුන් පත්කිරීමේදී ජනාධිපතිවරයා විසින් පත්කරන ලද කමිටුවේ නිර්දේශය ලබාගත යුතු බවද ප්‍රකාශ කර ඇත. 
                    ",http://www.lankadeepa.lk/latest_news/සංස්ථා-මණ්ඩල-සභාපතිවරු-අධ්‍යක්ෂවරු-සතියක්-ඇතුළත-පත්-කරන්න-උපදෙස්/1-543845,සංස්ථා-මණ්ඩල සභාපතිවරු අධ්‍යක්ෂවරු සතියක් ඇතුළත පත් කරන්න උපදෙස්
"
                        (පද්මා කුමාරී කංකානම්ගේ)

ඉන්දියාවේ සිට මුහුදු මගින් නීතිවිරෝධී ලෙස මෙරටට ප්‍රවාහනය කළ වියළන ලද මෝර වරල් කිලෝ 500 ක් සහ මුහුදු අශ්ව විශේෂයට අයත් දුර්ලභ මත්ස්‍ය වර්ගයක් වන පයිප් ෆිෂ් (pipe fish) හෙවත් මුහුදු බූරුවන් කිලෝ 130 ක්, කල්පිටිය උච්චිමුණේ දූපත අසල පිහිටි ඔත්තුප්පනඩිය අසල තිබියදී කල්පිටිය පොලිසිය අද (14 ) අත්අඩංගුවට ගෙන තිබේ.

මේ සමඟ සැකකරුවන් සිව් දෙනෙකු ද අත්අඩංගුවට ගෙන ඇති බව කල්පිටිය පොලිසිය පවසයි.

පොලිසිය විසින් සොයා ගත් මෝර වරල් සහ මුහුදු බූරුවන් ශ්‍රී ලංකාවේ සිට යුරෝපීය රටවලට අපනයනය කරන තිබූ ඒවා බව වැටලීම සිදු කළ කල්පිටිය පොලිස් පවසයි.

යුරෝපීය රටවල ආහාරයක් වශයෙන් සහ සැත්කම් අවශ්‍යතා සඳහා යොදා ගන්නා බව පොලිසිය කීය.

ධීවර හා ජලජ සම්පත් දෙපාර්තුමේන්තුවේ සහකාර ධීවර  අධ්‍යක්ෂ සරත් චන්ද්‍ර නායක මහතා පැවසුවේ 1996 අංක දෙක දරණ ධීවර හා ජලජ සම්පත් පනතේ 29 වන වගන්තිය අනුව පොල් කොළ මෝරා සහ මිණි මුතු මෝරා ගේ වරල් සන්තකයේ තබා ගැනීම තහනම් බවය.

සැකකරුවන් පුත්තලම මහෙස්ත්‍රාත් අධිකරනයට ඉදිරිපත් කිරීමට නියමිත බව කල්පිටිය පොලිසිය  පවසයි.







  
                    ",http://www.lankadeepa.lk/latest_news/මෝර-වරල්-500-ක්---මුහුදු-ජීවීන්-130ක්-සමඟ-4ක්-අත්අඩංගුවට/1-543883,මෝර වරල් 500 ක් - මුහුදු ජීවීන් 130ක් සමඟ 4ක් අත්අඩංගුවට
"
                        (අජන්ත කුමාර අගලකඩ)

ජාතික උරුමයක් ලෙස ප්‍රකාශයට පත් කරන ලද ත්‍රිපිටකය ලෝක උරුමයක් බවට පත් කරන්නැයි එක්සත් ජාතීන්ගේ සංවිධානයෙන් ඉල්ලා සිටිමේ යෝජනාවක් පාර්ලිමේන්තුවට ඉදිරිපත් කිරීම සඳහා කැබිනට් මණ්ඩල අනුමැතිය ලැබී ඇත.

ජනාධිපති කාර්යාලයේ අද (14) පැවැති රැස්වීමේදී මීට අදාළ කැබිනට් සංදේශය ඉදිරිපත් කරනු ලැබුවේ ජනාධිපති මෛත්‍රීපාල සිරිසේන මහතා විසිනි.

ඒ අනුව එම යෝජනාව ඉදිරියේදී පාර්ලිමේන්තුවට ඉදිරිපත් කර සම්මත කර ගැනීමටද නියමිතය. ත්‍රිපිටකය ලෝක උරුමයක් බවට පත් කර ගැනීම සඳහා තමා අවශ්‍ය මැදිහත්වීම සිදුකරන බවද ජනාධිපති මෛත්‍රීපාල සිරිසේන මහතා කැබිනට් රැස්වීමේදී ප්‍රකාශ කර ඇත.

ඉකුත් දා මාතලේ අලු විහාරයේ පැවැති රාජ්‍ය උත්සවයකදී ජනාධිපතිවරයා විසින් ත්‍රිපිටකය ජාතික උරුමයක් ලෙස ප්‍රකාශයට පත්කරනු ලැබීය.

මේ අතර ත්‍රිපිටකය ලෝක උරුමයක් බවට පත් කිරීමේ වැඩපිළිවෙළ සම්බන්ධයෙන් ජනාධිපති ලේකම් උදය ආර්.සෙනවිරත්න මහතාගේ ප්‍රධානත්වයෙන් ජනාධිපති ලේකම් කාර්යාලයේ අද විශේෂ සාකච්ඡාවක් ද පැවැත්විණි.

එම සාකච්ඡාවට බෞද්ධ රටවල තනාපති කාර්යාල 14 ක රාජ්‍ය තාන්ත්‍රිකයන් සහභාගි වූ බව ජනාධිපති කාර්යාලය සඳහන් කරයි. 
                    ",http://www.lankadeepa.lk/latest_news/ත්‍රිපිටකය-ලෝක-උරුමයක්-කරන්න-කැබිනට්-අනුමැතිය/1-543870,ත්‍රිපිටකය ලෝක උරුමයක් කරන්න කැබිනට් අනුමැතිය
"
                        (දයාරත්න ඇඹෝගම)

පළාත් සභා මැතිවරණය පවත්වන ලෙස ඉල්ලා ශ්‍රේෂ්ඨාධිකරණයේ නඩු පැවැරීමට ශ්‍රි ලංකා පොදුජන පෙරමුණ තීරණය කළ බව අනුරාධපුර දිස්ත්‍රික් පාර්ලිමේන්තු මන්ත්‍රි එස්.එම්.චන්ද්‍රසේන මහතා අද (14) අනුරාධපුරයේ පැවති මාධ්‍ය හමුවකදී පැවසීය.

අනුරාධපුර,මාතලේ හන්දිය,කුරුන්දන්කුලම පිහිටි ඒ මහතාගේ නිවසේදී මෙම මාධ්‍ය හමුව පැවැත්විණි.

එහිදී චන්ද්‍රසේන මහතා මෙසේද පැවසීය.

      ‘‘මේවන විට උතුරු මැද,ඌව,සබරගමුව යන පළාත් සභා විසුරැවලා වසර දෙකකට ආසන්න කාලයක් ගතවී තිබෙනවා.මේ රජය පළාත් සභා ඡන්දය පවත්වන ආකාරයක් පේන්නේ නැහැ.

එම නිසා මෙම පළාත් සභා තුනේ හිටපු මහ ඇමතිවරුන් වන එස්.එම්.රංජිත් සමරකෝන්,මහිපාල හේරත් සහ ශෂේන්ද්‍ර රාජපක්ෂ යන මන්ත්‍රීවරු මගින් ශ්‍රේෂඨාධිකරණයේ නඩුවක් පැවරීමට පක්ෂය තීරණය කොට තිබෙනවා.

ඒ අනුව මෙම මාසය අවසන් විමට පෙර පළාත් සභා මැතිවරණය පවත්වන ලෙසට රජයට නියෝග කරන ලෙස ඉල්ලා නඩුවක් පැවරිමට කටයුතු සුදානම් කොට තිබෙනවා.

දැන් සියල්ල අමතක කරන්න අළුත් ව්‍යවස්ථාවක් රජය විසින් කරළියට ගෙනත් තිබෙනවා.මේ ව්‍යවස්ථාව අවුරුදු හතරකට පස්සේ ගෙනල්ලා දැන් තුනෙන් දෙකක ඡන්දයක් ඕන.

මේ තුනෙන් දෙක ගන්නා අකාරය පහුගියදා සුමන්තිරන් මන්ත්‍රීවරයා කීවා.අපේ ආණ්ඩුවට 117 ක් තියෙනවා.ජනතා විමුක්ති පෙරමුණේ පස් දෙනෙක් අපට ඡන්දය දෙනවා. ශ්‍රි ලංකා නිදහස් පක්ෂයෙන් මන්ත්‍රීවරු විසිඑක් දෙනෙක් ඡන්දය දෙනවා කීවා.

මේක අමුලික බොරුවක්නේ.ශ්‍රි ලංකා නිදහස් පක්ෂයේ මන්ත්‍රීවරු විසි එකක් කවුද ඕකට ජන්දය දෙන්නේ.සන්ධානයේ මහ ලේකම්වරයාම කිව්වා මේකට අපි ඡන්දය දෙන්නේ නැහැ කියලා.දැනටම ජනතා විමුක්ති පෙරමුණ කියලා තියනවා මේක කෙරෙන එකක් නෙමේ ඒ නිසා මේක පස්සේ ගිහින් වැඩක් නැහැ කියලා .

එහෙම නම් කොහේද තුනෙන් දෙකක්. ආණ්ඩුවට ඡන්ද 117 යි තියෙන්නේ.මේ 117 දෙනා ගෙනුත් රට බේදනවාට විරුද්ධ මන්ත්‍රීවරු මේකට ඡන්දය දෙයිද ?ඒ නිසා මේ ව්‍යවස්ථාව සම්පුර්ණයෙන්ම අකුලා ගන්න තියෙන්නේ.ඇත්තටම මේ ව්‍යවස්ථාව ගැන කතා කරන එකත් පාඩුයි.‘‘ 
                    ",http://www.lankadeepa.lk/latest_news/පොදුජන-පෙරමුණ-මහ-මැතිවරණයක්-ඉල්ලා-උසාවි-යන්න-සැරසෙයි/1-543884,පොදුජන පෙරමුණ මහ මැතිවරණයක් ඉල්ලා උසාවි යන්න සැරසෙයි
