content,link,heading
"
                        (රේඛා තරංගනී ෆොන්සේකා)

 මොරටුව නගර සභාවේ මාසික මහ සභා රැස්වීමේදී   එහි විපක්ෂය වන එක්සත් ජනතා නිදහස් සන්ධාන මන්ත්‍රීවරු  සිව් දෙනෙක්   ආණ්ඩු  පක්ෂය වන  ශ්‍රී ලංකා පොදුජන පෙරමුණට  සහය පළ කරමින්  ආණ්ඩු පක්ෂයේ අසුන් ගත්හ.

 ශ්‍රී ලංකා පොදුජන පෙරමුණු බලය හිමි  මොරටුව මහ නගර සභාවේ ජනවාරි මස  පළමු මහ සභා රැස්වීම නගර සභාවේදී මේ මොහොතේදී පැවැත්වේ. 

 නගරාධිපති සමන්ලාල් ප්‍රනාන්දු මහතාගේ ප්‍රධානත්වයෙන්  රැස්වීම ආරම්භ කෙරිණි.

එහිදි එක්සත් ජනතා සන්ධානයෙන් ඉවත් වූ මන්ත්‍රීවරුන් ශ්‍රී ලංකා පොදුජන පෙරමුණට සහය පළකරමින් ආණ්ඩු පක්ෂයට එක්වීමෙන්  ආණ්ඩු පක්ෂයේ මන්ත්‍රීවරුන්  27 ක්  වන  අතර විපක්ෂයේ  මන්ත්‍රීවරුන්  සංඛ්‍යාව 21 ක් වේ. 

 







 
                    ",http://www.lankadeepa.lk/latest_news/මොරටුව-නගර-සභාවේ-එජනිස-මන්ත්‍රීවරු-4ක්-ආණ්ඩු--පක්ෂයේ-අසුන්-ගනිති/1-543241,මොරටුව නගර සභාවේ එජනිස මන්ත්‍රීවරු 4ක් ආණ්ඩු  පක්ෂයේ අසුන් ගනිති
"
                        ( නිමන්ති රණසිංහ)


පුද්ගලයින් 11 දෙනෙකු  පැහැර ගැනීමේ සිද්ධියේ ප්‍රධාන සැකකරුවකුට බාධා කළැයි නාවික හමුදාවේ  ගොඩබිම් මෙහෙයුම් අධ්‍යක්ෂ රියර් අද්මිරාල්  සේරසිංහ මහතාගෙන් මේ වන විට  ප්‍රකාශ සටහන් කරගනිමින් සිටින බව අපරාධ පරීක්ෂණ දෙපාර්තමේන්තුව  අද (02) අධිකරණයට දැනුම් දුන්නේය.


කොළඹ කොටුව මහෙස්ත්‍රාත් රංග දිසානායක මහතා  ඉදිරියේදී අපරාධ පරීක්ෂණ දෙපාර්තමේන්තුව මෙම කරුණු දැක්වීම සිදු කළේය.


කොටහේන ප්‍රදේශයේ තරුණයින් 11 දෙනෙකු පැහැරගෙන ගොස් අතුරුදන් කිරීමේ සිද්ධිය සම්බන්ධයෙන් පවතින නඩුව අද අධිකරණයේදී විභාගයට ගත් අවස්ථාවේදී මෙම කරුණු දැක්වීම සිදු කළේය.


එම සිද්ධියේ ප්‍රධාන සාක්කිකරුවකු වු ලුතිනන් කමාන්ඩර් ක්‍රිෂාන්ත වෙලගෙදර යන අයට  බලපෑම් කළැයි සාක්කිකරු විසින් අපරාධ පරීක්ෂණ දෙපාර්තමේන්තුවේ ජ්‍යෙෂ්ඨ නියෝජ්‍ය පොලිස්පති රවී සෙනවිරත්න මහතා වෙත දිවුරුම් ප්‍රකාශයක් මගින් දැනුම් දීමකට අනුව මෙම ප්‍රකාශ සටහන් කර ගැනීම සිදු  කරන බවට අධිකරණයට කරුණු වාර්තා කළේය. 
                    ",http://www.lankadeepa.lk/latest_news/අද්මිරාල්--සේරසිංහගෙන්-ප්‍රකාශ-සටහන්-කරගනී/1-543183,අද්මිරාල්  සේරසිංහගෙන් ප්‍රකාශ සටහන් කරගනී
"
                        (පැතුම් දර්ශන)
 
 පහළ යාන්ඔය ව්‍යාපෘතියෙන්  අහිමි වූ ඉඩම් සඳහා වන්දි ලබාදීම ප්‍රමාද වීමත් ඒ සඳහා රජයේ මැදිහත්වීම අවම මට්ටමක පවතින බව  පවසමින් ඉඩම් අහිමි වූ ජනතාව අද (2) විරෝධතාවයක් ඇරඹුහ.
 
ඔවුහු මේ වන විට හොරොව්පොතාන ප්‍රාදේශීය ලේකම් කාර්යාලය වටලා තිබේ. 
 
හොරොව්පොතාන ප්‍රාදේශීය ලේකම්  කොට්ඨාසයේ යාන්ඔය ව්‍යාපෘතියට යටවන මාවතවැව, වාගොල්ලාකඩ, අලියාකඩ, යන ගම්මානවල ජනතාව මෙම විරෝධතාවයට එක්වූහ. 
 
හොරව්පොතාන පොලිසිය විසින් ප්‍රාදේශීය ලේකම් කාර්යාලයට දැඩි ආරක්ෂාවක් ලබා දී තිබේ.





 
                    ",http://www.lankadeepa.lk/latest_news/පහළ-යාන්ඔයෙන්-ඉඩම්-අහිමිවූවෝ-ප්‍රා-ලේ-කාර්යාලය-වටලති/1-543185,පහළ යාන්ඔයෙන් ඉඩම් අහිමිවූවෝ ප්‍රා.ලේ කාර්යාලය වටලති
"
                        (හිරාන් ප්‍රියංකර ජයසිංහ)

පුත්තලම නොරෝච්චෝලේ දළුව ප්‍රදේශයේ ගෙවල් 80 ගම්මානයේ දෙපිරිසක් අතර අද (01) රාත්‍රීයේ ඇතිවූ ගැටුමකින් කැපුම් තුවාල ලැබූ අට දෙනෙකු පුත්තලම රෝහලට ඇතුළත් කළ බව නොරෝච්චෝල පොලිසිය කියයි.

ගැටුමට සම්බන්ධ පාර්ශ්ව දෙකේ පිරිස් කඩු සහ පිහිවලින් එල්ල කරගත් ප්‍රහාර වලින් තුවාල ලබා තිබේ.

පුත්තලම මූලික රෝහලේ සහ කල්පිටිය දිසා රෝහලේ ගිලන් රථ අදාල ගැටුම සිදුවූ ස්ථාන වෙත ගෙන්වා තුවාලකරුවන් පුත්තලම මූලික රෝහල වෙත යැවීමට නොරෝච්චෝල පොලිසිය කටයුතු කර තිබේ.

මෙම ගැටුමේන් අට දෙනෙකු තුවාල ලබා ඇති අතර එයින් එක් අයකුට බරපතල බවත් කැපුම් තුවාල ලැබූ අට දෙනා අතර කාන්තාවන් තිදෙනෙකුද සිටින බව පුත්තලම මූලික රෝහලේ ප්‍රකාශකයකු පැවැසීය. 
                    ",http://www.lankadeepa.lk/latest_news/පුත්තලමේ-දෙපිරිසක්-අතර-ඇතිවූ-ගැටුමකින්-8ක්-රෝහලේ/1-543158,පුත්තලමේ දෙපිරිසක් අතර ඇතිවූ ගැටුමකින් 8ක් රෝහලේ
"
                        
 
ඉන්දිකා රාමනායක
 
නාවික හමුදාවේ නව මාධ්‍ය ප‍්‍රකාශකවරයා වශයෙන් ලූතිනන් කමාන්ඩර්  ඉසුරු  සූරියබණ්ඩාර මහතා  අද (1) සිට පත්කර ඇති බව නාවික හමුදාව කියයි.


මහනුවර ධර්මරාජ විද්‍යාලයේ ආදි සිසුවකු වන  ලූතිනන් කමාන්ඩර් ඉසුරු සුරියබණ්ඩාර මහතා 2006 වසරේ දී 45  වැනි ශිෂ්‍ය භට   නිලධාරී බඳවා ගැනීම යටතේ නාවික හමුදාවට බැදී ඇති අතර  2008 වසරේ ඒ මහතා අධිකාරියට පත්ව ඇත.


ජෙනරාල් ශ්‍රීමත් ජෝන් කොතලාවල ආරක්ෂක  විශ්ව විද්‍යාලයේ කළමනාකරණ පිළිබඳ විද්‍යාවේදී උපාධියක් හිමිකරගෙන ඇති ඒ මහතා ඉන්දියාවේ  ගරුඩා  නාවික ගුවන් පුහුණු ආයතනයේ  නාවික ගුවන් නිරීක්ෂණ පිළිබඳව පාඨමාලවක් ද, ඉන්දියාවේ  වෙන්ඩුරුති නාවික පුහුණු ආයතනයේ උප ලූතිනන් තාක්ෂණික පාඨමාලාව , නාවික හා සාගරික විද්‍යා පීඨයේ කණිෂ්ඨ නාවික  අණ හා මාණ්ඩලික පාඨමාලාව  ඇතුළු දෙස් විදෙස් පාඨමාලා රැසක්  හදාරා ඇත.


වසර 12 ක සේවා කාලය තුළ විවිධ  තනතුරු හෙබවූ ඒ මහතා නාවික හමුදා මාධ්‍ය ප‍්‍රකාශකවරයා මීට ප‍්‍රථම  නාවික හමුදා මුලස්ථානයේ  මණ්ඩලික නිලධාරි  විදේශ සබදතා  ලෙස  රාජකාරි කර ඇති බව නාවික හමුදාව සඳහන් කරයි. 
                    ",http://www.lankadeepa.lk/latest_news/නාවික-හමුදාවේ-මාධ්‍ය-ප්‍රකාශක-තනතුරට-ලුතිනන්-කමාන්ඩර්-ඉසුරු-සුරියබණ්ඩාර/1-543154,නාවික හමුදාවේ මාධ්‍ය ප්‍රකාශක තනතුරට ලුතිනන් කමාන්ඩර් ඉසුරු සුරියබණ්ඩාර
"
                        ( චන්දන ප‍්‍රනාන්දු) 


නව වසර උදාවත් සමඟ ඉතාලියේ රෝම නගරයේ උපත  බිලින්දන් සිව් දෙනාගෙන්  එක් දරුවෙකු  ශ‍්‍රී ලාංකික මාපිය යුවළකට උපත ලැබූ දරුවෙකු  බව එරට  මාධ්‍ය වාර්තා කරයි.

රෝමයේ  සාන්ත  පිලිප් නේරි රෝහලේදී   2019 නව වසර  උදා වී අලුයම 12 යි තත්පර 10ට  කිලෝ 4.8 ක් බරැති මෙම දරුවා උපත ලබා තිබේ.

 වසර ගණනාවක සිට ඉතාලියේ රෝමයේ  සාන්ත පියෙත්‍රා  ප‍්‍රදේශයේ ජීවත්වන ප‍්‍රසාද් බණ්ඩාර හා මධුභාෂිණි යාපා යුවළට  ඉපදුණු  මෙම දරුවා ඉතාලියට ගෞරවයක් වශයෙන් ‘ඉතලෝ බණ්ඩාර ‘  ලෙස නම් කර ඇති බව එරට මාධ්‍ය වාර්තා කර ඇත.

රෝමයේ මේ වසරේදී  ඉපැදුණු  දරුවන් සිව් දෙනාගෙන්  එක්  අයකු ලෙස ඉතලෝ බණ්ඩාර දරුවා උපත ලබා ඇත.

එම ලාංකික දෙමාපියන්ට සුභ පැතීමට රෝම නගරාධිපතිනී  වර්ජිනියා රෙජ්ජි මහත්මියද ඊයේ (01)  උදෑසන එම රෝහලට පැමිණ තිබේ.  

ලංකාවේ හොරණ ප‍්‍රදේශයේ පදිංචි මෙම පවුල වසර කීපයක සිට රෝමයේ  රැකියාව  කරන බව වාර්තා වේ.

 





    
  
                    ",http://www.lankadeepa.lk/latest_news/ඉතාලියේදී-උපන්-2019-මුල්ම-දරුවන්-සිව්දෙනාගෙන්-අයෙක්-ශ්‍රී-ලාංකිකයෙක්/1-543182,ඉතාලියේදී උපන් 2019 මුල්ම දරුවන් සිව්දෙනාගෙන් අයෙක් ශ්‍රී ලාංකිකයෙක්
"
                        (ඩයනා උදයංගනී)
 
අසනීප තත්ත්වයේ පසුවන කොළඹ නව කෝරළයේ ප‍්‍රධාන සංඝනායක, කොළඹ 02, හුණුපිටිය ගංගාරාම විහාරාධිපති ආචාර්ය ගල්බොඩ ඤාණිස්සර නා හිමියන්ට සෙත් පැතීමේ ආශීර්වාද පිංකමක් ගංගාරාම විහාරස්ථානයේදී අද (1) පැවැත්විණි. 

කොටුගොඩ ධම්මාවාස ශ්‍රී ලංකා අමරපුර මහා සංඝ සභාවේ උත්තරීතර මහ නා හිමියන් ප‍්‍රමුඛ මහා සංඝරත්නය 700 නමකට අධික සංඛ්‍යාවකගේ සහභාගීත්වයෙන් මෙම පිංකම පැවැත්විණි.

ගංගාරාම විහාරස්ථානය, චීන රජයට හා එක්සත් ජාතීන්ගේ සංවිධානයට අනුබද්ධ ලෝක සාම සංවිධානයේ ශ්‍රී ලංකා ශාඛාව සහ කළුතර බෝධි භාරකාර මණ්ඩලය එක්ව මෙම පිංකම සංවිධානය කර තිබිණි.ජනාධිපති මෛත‍්‍රීපාල සිරිසේන, විපක්‍ෂනායක මහින්ද රාජපක්‍ෂ, එක්සත් ජාතික පක්‍ෂ නියෝජ්‍ය නායක, නිවාස හා ඉදිකිරීම් අමාත්‍ය සජිත් ප්‍රේමදාස යන මහත්වරුන් ඇතුළු මැති ඇමතිවරුන් රැසක් ද මෙම අවස්ථාවට එක්ව සිටියහ.

මෙම ආශීර්වාද පිංකම සඳහා දිවයිනේ සිව් දිගින් වැඩම කර සිටි මහා සංඝරත්නය බේරේවැව මධ්‍යයේ පිහිටි ගංගාරාම විහාරස්ථානයට අයත් සීමා මාලකයේ සිට විහාරස්ථාන ධර්ම ශාලාවට වැඩම කරවනු ලැබුවේ දර්ශනීය පෙරහැරකිනි.

නර්තන කණ්ඩායම්, බෙර කණ්ඩායම්, අලි ඇතුන් සහිත පෙරටු කරගත් මෙම පෙරහැරෙහි, මුතු කුඩ යටින් මහා සංඝරත්නය විහාරස්ථ ධර්ම ශාලාව කරා වැඩමවනු ලැබිණි.විහාරස්ථ ධර්ම ශාලාවේ පනවා තිබූ අසුන්වල භික්‍ෂූන් වහන්සේ අසුන් ගැන්වීමෙන් අනතුරුව පිංකමේ කටයුතු ආරම්භ කෙරිණි.

විපක්‍ෂ නායක මහින්ද රාජපක්‍ෂ මහතා ඇතුළු මැති ඇමතිවරුන් විසින් ගංගාරාම විහාරස්ථානයේ බෝධීන් වහන්සේ වෙත මල් පහන්, ගිලන්පස පූජා කිරීමෙන් අනතුරුව පිරිස පංච ශීලයෙහි පිහිටුවනු ලැබූයේ කොටුගොඩ ධම්මාවාස මහ නා හිමියන් විසිනි.
අනතුරුව දැනට අසනීප තත්ත්වයේ පසුවන ගල්බොඩ ඤාණිස්සර නා හිමියන්ට ආශීර්වාද පතා බෝධි පූජාවක් හා සෙත් පිරිත් සජ්ජායනයක් පැවැත්විණි.

කොළඹ හුණුපිටිය ගංගාරාම විහාරවාසී, ආචාර්ය කිරින්දේ අස්සජි හිමියන්,  පොදු සැපයීම් හා ආර්ථික ප‍්‍රතිසංස්කරණ කැබිනට් නොවන අමාත්‍ය ආචාර්ය හර්ෂ ද සිල්වා, ආරක්‍ෂක රාජ්‍ය අමාත්‍ය රුවන් විජයවර්ධන, පාර්ලිමේන්තු මන්ත‍්‍රීවරුන් වන ෆයසිර් මුස්තාපා, ආචාර්ය බන්දුල ගුණවර්ධන, ශ්‍රී ලංකා පොදුජන පෙරමුණේ සභාපති මහාචාර්ය ජී.එල් පීරිස්, කළුතර බෝධි භාරකාර මණ්ඩලයේ සභාපති, ගංගාරාම විහාරස්ථ දායක සභාවේ සාමාජික අජිත් සොයිසා යන මහත්වරුන් ඇතුළු පිරිසක් මෙම අවස්ථාවට එක්ව සිටියහ.

ඡායාරූප - ඉෂාන් සංජීව







 
                    ",http://www.lankadeepa.lk/latest_news/ගංගාරාම-පොඩි-හාමුදුරුවන්ට-සෙත්පතා-පිංකමක්/1-543155,ගංගාරාම පොඩි හාමුදුරුවන්ට සෙත්පතා පිංකමක්
"
                        (ඉන්දිකා රාමනායක)

ශි‍්‍ර ලංකා නාවික හමුදාවේ වශයෙන්  වයිස් අද්මිරාල් පියල් ද සිල්වා මහතා අද (01) නාවික හමුදා මූලස්ථානයේ දී වැඩබාර ගත්තේය.

හිටපු නාවික හමුදාපති අද්මිරාල්  සිරිමෙන් රණසිංහ මහතාගේ සමුගැනීමේ උත්සවය ද  අද පෙරවරුවේ පැවැත්විණි.

හිටපු නාවික හමුදාපති අද්මිරාල්  සිරිමෙවන් රණසිංහ මහතා විසින් නව නාවික හමුදාපතිවරයා වෙත සුභ පතමින්  නාවික හමුදාපති ධූරයේ සංකේතවත් අසිපත පිළිගැන්වීමෙන් පසු නව නාවික හමුදා සම්ප‍්‍රදානුකූලව ඒ මහතා ආචාර මැද සිය ධුරයෙන් නික්ම ගියේය.

ඉන් අනතුරුව නව නාවික හමුදාපතිවරයා  සර්ව ආගමික වතාවත් මැද සිය ධුරයේ වැඩ බාර ගත්තේය.

එහිදී නව නාවික හමුදාපතිවරයා වෙත  විශේෂ  සම්මාන  ආචාර පෙළපාලියක් ද  පිරිනැමිණි.

මෙම අවස්ථාවට ඒ මහතාගේ බිරිද වන අරුන්දතී  ජයනෙත්ති මහත්මිය හා පුතුන් වන යෙහාන් සහ දුලින ඇතුලු  ජ්‍යෙෂ්ඨ නාවික හමුදා  සමාජිකයන් රැසක්ම සහභාගි වූහ.







 

  
                    ",http://www.lankadeepa.lk/latest_news/නව-නාවික-හමුදාපති-වැඩ-බාරගනී/1-543157,නව නාවික හමුදාපති වැඩ බාරගනී
"
                        (සමන් විජය බණ්ඩාර)


මාවනැල්ල බුදු පිළිම කැඩිමේ සිද්ධියේ සැකකරුවන් හත් දෙනා අද (02 ) මාවනැල්ල මහෙස්ත‍්‍රාත් අධිකරණයට ඉදිරිපත් කිරිමෙන් පසුව ජනවාරි මස 16 වැනිදා දක්වා රක්ෂිත බන්ධනාගාර ගත කරන ලෙස මාවනැල්ල දිසා විනිසුරු මහෙස්ත‍්‍රාත් උපුල් රාජකරුණා මහතා  නියෝග කළේය. 


බුදු පිළිම වලට හානි කිරිම සම්බන්ධයෙන් මෙම පුද්ගලයන් පසුගිය 26 වැනි දින අත්අඩංගුවට ගෙන තිබුණු අතර සිද්ධියට සම්බන්ධ තවත් ප‍්‍රධාන සැකකරුවන් දෙදෙනෙක් අත්අඩංගුවට ගැනිමට මෙ වන විට පොලිස් හා විශේෂ කාර්ය බලකා සෙබළුන් ඇතුළු බුද්ධි අංශවල කටයුතු මෙ වන විට සිදු  වෙමින් පවතින  බව පොලීසිය පවසයි.


මෙලෙස අත්අඩංගුවට ගැනිමට නියමිත සැකකරුවන් මෙහි ප‍්‍රධාන පෙළේ සමාජිකයන් වන මාවනැල්ල දෙල්ගහගොඩ පදිංචි එකම පවුලේ අයියා සහ මල්ලි   මෙලෙස  රක්ෂිත බන්ධනාගාරගත කර තිබේ.


නඩුව අද දිනයේ විභාගයට ගත් මොහොතේ මාවනැල්ල බුදු පිළිම කැඩිමට අමතරව අදාල සැකකරුවන් ගම්පොල, පොල්ගහවෙල, ඇතුලූ තවත් ප‍්‍රදේශ කිහිපයක බුදු පිළිම කැඩිමේ සිද්ධින් වලට සම්බන්ධ බව පොලිසිය මගින් මහෙස්ත‍්‍රාත්වරයා දැනුවත් කර අතර ඉදිරි දින වල එම ප‍්‍රදේශවල අධිකරණයන් වලට ඉදිරිපත් කිරිමට අවසරය ඉල්ලා සිටි අතර එහිදි පොල්ගහවෙල මහෙස්ත‍්‍රාත් අධිකරණයට පමණක් ජනවාරි 9 වැනිදා ඉදිරිපත් කිරිමට අවශ්‍ය නියෝගය ලබා දිම එහිදි සිදු විය.


දැනට වැරදි කරුවන් බවට පත් වි අද රක්ෂිත බන්ධනාගාර ගත කරන ලද හත් දෙනා අවුරුදු 25 ට අඩු වයස් සිමාවන් වල පසුවෙන අය වන බවද පොලිසිය කියයි. 


මෙ වන විට අත්අඩංගුවට ගැනිමට සිටින සැකකරුවන් දෙදෙනා වයස අවුරුදු 26 ක් සහ අනිත් සැකකරු වයස අවුරුදු 29 ක් වන බවද පොලිසිය පවසයි. 


මෙලෙස මෙම චෝදනාවේ වැරදි කරුවන් වන සියලූ දෙනා මාවනැල්ල දෙල්ගහගොඩ, දානාගම, හිගුල වැනි මාවනැල්ල අවට ප‍්‍රදේශ වල පදිංචිකරුවෝ වෙති.  
                    ",http://www.lankadeepa.lk/latest_news/මාවනැල්ලේ-බුදු-පිළිම-කැඩූ-හත්-දෙනා-රිමාන්ඩ්/1-543186,මාවනැල්ලේ බුදු පිළිම කැඩූ හත් දෙනා රිමාන්ඩ්
"
                        (රොමේෂ් මධුෂංඛ)
 
පසුගිය දෙසැම්බර් 21 වැනි දා සිට තාවකාලිකව නවතා තිබූ මන්නාරම් සමූහ මිනීවලේ කැනීම් කටයුතු යළි ආරම්භ කිරීමටත්  එම මිනීවල අද (2) සිට පුළුල් කිරීමටත් පියවර ගත් බව කැනීම් කටයුතු බාර විශේෂඥ අධිකරණ වෛද්‍ය ශමින්ද රාජපක්ෂ මහතා කීය.

මේ අනුව 122 වැනි දිනට කැනීම් කටයුතු අද දිනයේදී ආරම්භ කෙරිණි. ඉදිරි දින කිහිපය තුළ පළමුව සමූහ මිනීවල වටා ඉදිකර ඇති ආරක්ෂිත වැට ඉවත්කර ආවරණය ඉවත් කිරීමේ කටයුතු සිදු කරන බව විශේෂඥ අධිකරණ වෛද්‍ය ශමින්ද රාජපක්ෂ මහතා පැවසීය.

එහිදී වැඩිදුරටත් අදහස් දැක්වූ වෛද්‍ය ශමින්ද රාජපක්ෂ මෙසේ කීය.

‘‘ මන්නාරම් සමූහ මිනීවලේ අයින්වල මතුකරගෙන ඇති ඇටසැකිලි ඉවත් කිරීමට යාමේදී හානි විය හැකියි. ඒ නිසා අපි තීරණය කළා මේ වළ පුළුල් කරන්න ඕනෑ කියලා ඒ අනුව ප්‍රධාන පාර දෙසටත් අතුරු මාර්ගයක් පිහිටි දෙසටත් අපි පුළුල් කරන්න පියවර ගත්තා. ඒ අනුව මීටර් දෙකක් පමණ අපි මේ වළ පුළුල් කරනවා ඒකට හේතුව මේ වලේ මායිමෙත් සිරුරු කොටස් තියෙන නිසා එහාටත් ඇති කියල හිතනවා. අපිට පරික්ෂණ කටයුතු නවත්වන්න වෙන්නේ සම්පූර්ණයෙන්ම අවසන් වන මායිමක් දක්වා යන්න ඕනෑ.

‘ඒ නිසා අද අපි පස්කපන යන්ත්‍රයක් දාලා මගේ නිරීක්ෂණයෙන් පුළුල් කරන ප්‍රදේශයේ උඩ පස් ඉවත් කරලා ඉතිරි ප්‍රමාණය සාමාන්‍ය පරිදි කැනීම් සිදුකරගෙන යන්න සූදානමින් ඉන්නවා. යනුවෙනි.

දැනට සිදුකරන ලද කැනීම් වලදී සොයාගත් අස්ථි කොටස්වලින් මිනිස් සිරුරු 283 කට අදාළ අස්ථි මේ වන විට ක්‍රමානුකූලව මතුකර ගැනීමට හැකි වී ඇති බවත්, ඉන් සිරුරු 274 කට අදාළ කොටස් කැනීම් මගින් ඉවත් කර මන්නාරම් මහෙස්ත්‍රාත් අධිකරණයේ විශේෂිත කුටියක තැන්පත් කර ඇති අතර මතුවු අස්ථි කොටස් අතර ළමුන් 21 දෙනෙකුගේ යැයි සැක කුඩා ප්‍රමාණයේ අස්ථි කොටස් හමුවී කැනීම් මගින් ඉවත් කරගෙන ඇති බවද විශේෂඥ අධිකරණ වෛද්‍ය නිලධාරියා වැඩිදුරටත් සඳහන් කළේය.







  
                    ",http://www.lankadeepa.lk/latest_news/මන්නාරම්-මිනීවලේ-කැනීම්-යළි-අරඹයි/1-543187,මන්නාරම් මිනීවලේ කැනීම් යළි අරඹයි
"
                        හර්ෂණ තුෂාර සිල්වා

බැඳුම්කර වංචා පිළිබඳ ජනාධිපති විමර්ශන කොමිෂන් සභා වාර්තාවේ නිර්දේශ අනුව කෙරෙන වෝහාරික විගණන මේ වසර නිමවීමට පෙර අවසන් කළ හැකි යැයි ශ්‍රී ලංකා මහ බැංකුවේ අධිපති ආචාර්ය ඉන්ද්‍රජිත් කුමාරස්වාමි මහතා අද (2) පැවැසීය.

වෝහාරික විගණන කිරීමේ කිසිදු ප්‍රමාදයක් සිදු වී නැතැයි ද එය ඉතා සංකීර්ණ ක්‍රියාවලියක් යැයි ද මහ බැංකු අධිපතිවරයා කීවේය.

නව වසරේ පළමු මාධ්‍ය හමුව පවත්වමින් ශ්‍රී ලංකා මහ බැංකු අධිපති ආචාර්ය ඉන්ද්‍රජිත් කුමාරස්වාමි මහතා එම කරුණු කීවේය.

එහිදි තවදුරටත් අදහස් දැක්වූ මහ බැංකු අධිපති ඉන්ද්‍රජිත් කුමාරස්වාමි මහතා මෙසේ ද කීවේය.

“වෝහාරික විගණන කිරීමේදී කිසිදු ප්‍රමාදයක් වී නැහැ. මෙය ඉතාම සංකීර්ණ ක්‍රියාවලියක්. පොඩි දෙයක් වැරැදුණොත් කෙනෙක්ට අධිකරණයට යන්න පුළුවන්. එහෙම වුණොත් එම ක්‍රියාවලිය නැවත ආරම්භ කරන්න වෙනවා. 2017 වසරේ දෙසැම්බර් මාසයේදී තමයි මේ වාර්තාව ආවේ. අපි පසුගිය වසරේ, 2018 ජනවාරි වෙද්දි වෝහාරික විගණන කටයුතු කිරීම සඳහා ක්‍රියාමාර්ග ගත්තා.

අපි කොමිෂන් සභා වාර්තාවේ නිර්දේශ බලන්න ඕනේ. අපි මොනවද කරන්න ඕනේ බලන්න ඕනේ. ඒ සඳහා අවශ්‍ය පරිසරය සකසන්න ඕනේ. නීතිපතිවරයාගේ උපදෙස් සහ සහයෝගය ලබාගන්න ඕනේ. අපි එම ක්‍රියාමාර්ග ගෙන තිබෙනවා. මේ ආකාරයේ වෝහාරික විගණන කළ හැකි විශේෂඥයන්ගේ සහයෝගය ගන්න ඕනේ. ඒ සඳහා ගෝලීය පිළිවෙත්, ගෝලීයව අනුගමනය කරන ප්‍රමිත හා සම්මත තිබෙනවා. එවැනි විශේෂඥයන් ඉන්නවා. ඔවුන්ගේ සහයෝගය ගන්න ඕනේ. විශේෂඥ දැනුම ගන්න ඕනේ. මේ සියල්ලම ඉතා පරෙස්සමෙන් කරන්න ඕනේ. හදිසියෙන් කරන්න බැහැ.
කැබිනට් මණ්ඩලය උපදේශන හා ප්‍රසම්පාදන කමිටුවක් පත් කළා. මොකක්හරි වැරැද්දක් වුණොත් සම්පූර්ණ ක්‍රියාවලියම ආයේ පටන් ගන්න වෙනවා. භණ්ඩාගාරයේ විශේෂඥයන් තුන් දෙනෙක් අප හා සම්බන්ධ වී තිබෙනවා. ඔවුන් ප්‍රසම්පාදන ක්‍රියාවලිය සම්බන්ධයෙන් විශේෂඥයන්. අපට ඔවුන්ගේ සහාය ලැබෙනවා.

වෝහාරික විගණන හයක් කරන්න තිබෙනවා. ඒවායෙන් බැඳුම්කර මෙන්ම සේවක අර්ථසාධක අරමුදල යනාදි බොහෝ දේ ආවාරණය වෙනවා. පෙබරවාරි මාසය වෙද්දි වෝහාරික ක්‍රියාවලිය ආරම්භ කරන්න පුළුවන්. අපි දැන් ඒ සඳහා අවශ්‍ය පසුබිම සකසා තිබෙනවා. වෝහාරික විගණන කිහිපයක් මාස දෙක තුනකින් අවසන් කරන්න පුළුවන්. ජාත්‍යන්තර විශේෂඥයන් මීට සම්බන්ධ වෙනවා. මෙයට කාලයක් ගත වෙනවා.

අපි මේ ක්‍රියාවලියේ ප්‍රගතිය දන්වා ඔක්තෝබර් 26 වැනිදා ජනාධිපතිවරයාට වාර්තාවක් යැව්වා.

බැඳුම්කර නිකුතුව සම්බන්ධයෙන් අපි ගත යුතු ක්‍රියාමාර්ග එම ජනාධිපති කොමිෂන් සභා වාර්තාවෙන් හඳුනාගෙන තිබෙනවා. ගෝලීය පිළිවෙත්, ප්‍රමිත හා සම්මත අනුගමනය කරන පිරිස් තමයි මෙය කළ යුතුයි. ඒ බව වාර්තාවේ ද සඳහන් කර තිබෙනවා. අපි මෙය කරන්නේ නැහැ. වෝහාරික විගණන හය විවිධ කණ්ඩායම් මගින් කෙරෙනවා. ඒ සෑම කණ්ඩායකමට විදෙස් විශේෂඥයෙක් සහභාගී වෙනවා” යනුවෙන් ද ඔහු කීවේය.

මේ සම්බන්ධයෙන් අදහස් දැක්වූ ශ්‍රී ලංකා මහ බැංකුවේ ජ්‍යෙෂ්ඨ නියෝජ්‍ය අධිපති ආචාර්ය නන්දලාල් වීරසිංහ මහතා මෙසේ කීය.

“ජනාධිපතිවරයා පත් කළ කොමිෂන් සභාව බැලුවේ 2015 වසර වනතෙක් විතරයි. එහෙත් ඊට පෙරත් බැඳුම්කර වංචා සිදු ව ඇති බව එම කොමිෂන් සභාවේ අදහස වුණා. ඒ නිසා ඒ සම්බන්ධයෙන් වෝහාරික විගණන කළ යුතු යැයි කොමිෂන් සභා වාර්තාවෙන් නිර්දේශ කර තිබෙනවා.

මහ බැංකුව සම්බන්ධ නිසා මහ බැංකුවේ කිසිවෙක් මේ වෝහාරික විගණනවලට සම්බන්ධ වෙන්නේ නැහැ. අපි කරන්නේ පහසුකම් සැපයීම විතරයි. ප්‍රසම්පාදන ක්‍රියාවලිය අනුගමනය කරමිව් මේ ක්‍රියාවලියේ මූලිකත්වය ගන්නේ නීතිපතිවරයායි. විදෙස් විශේෂඥයන් ඊට සම්බන්ධ වෙනවා.

වෝහාරික විගණනවලින් අනතුරුව නීති ක්‍රියාමාර්ග ගන්නවද නැද්ද තීරණය කරන්නේ නීතිපතිවරයා. වෝහාරික විගණන කරන්නේ අපෙන් වැරැද්දක් සිදුවෙලා තියෙනවද බලන්න. නීති පියවර ගැනීමට අවශ්‍ය පියවර ගන්න වෝහාරික විගණන අවශ්‍ය බව දැන් තමයි අවශ්‍ය වෙලා තියෙන්නේ.

නීතිපතිවරයා උනන්දු වී තිබෙන්නේ දැන්. මොකද ඔවුන්ටත් දැන් මේ තොරතුරු අවශ්‍ය වෙලා තියෙනවා. ඒ නිසා තමයි ජනාධිපතිවරයා අපෙන් විමසුවේ. මහ බැංකුවෙන් ලබාදිය යුතු බොහෝ දේ අපි ලබා දී තිබෙනවා. ජනාධිපතිවරයා සමඟ අපිත් සාකච්ඡාවකට සම්බන්ධ වුණා.

ජනාධිපතිවරයාට අපි මේ සම්බන්ධයෙන් විස්තර කළා. එහිදි කිසිදු ඉලක්කමක් සඳහන් කළේ නැහැ. මොකද විගණන කරන්නේ නැතිව ගණනක් සිදුවෙච්ච පාඩුවක් හෝ වැරැද්දක් සිදුවෙලා තියෙනවද කියලා කියන්න බැහැ. ඒ නිසා කොච්චර පාඩුවක් වුණාද කියලා වෝහාරික විගණන නොකර කියන්න බැහැ. මහ බැංකුවේ කිසිවකුත් එවැනි ගණනක්, ඉලක්කමක් කිව්වේ නැහැ.

ජනාධිපතිවරයාත් එවැන්නක් ප්‍රකාශ කළේ නැහැ” යැයි හෙතෙම කීවේය.
ශ්‍රී ලංකා මහ බැංකුවේ නියෝජ්‍ය අධිපතිවරුන්, සහකාර අධිපතිවරුන් ඇතුළු නිලධාරීන් පිරිසක් මෙම මාධ්‍ය හමුවට එක්ව සිටියහ.







ඡායාරූප - ළහිරු හර්ෂණ 
                    ",http://www.lankadeepa.lk/latest_news/බැඳුම්කර-වංචා-ගැන-වාර්තාවේ-විගණන-මේ-වසර-නිමවීමට-පෙර-අවසන්-කරනවා/1-543194,බැඳුම්කර වංචා ගැන වාර්තාවේ විගණන මේ වසර නිමවීමට පෙර අවසන් කරනවා
"
                        (නිමල කොඩිතුවක්කු)

බුද්ධ ධර්මය සහ බුද්ධ චරිතය විකෘති කරමින් නිෂ්පාදනය කරන නාට්‍ය, ගීත, කවි, චිත‍්‍රපට ආදී නිර්මාණ සම්බන්ධයෙන් පියවර ගැනීමට මහ නායක හිමිවරුන්ගේ නිර්දේශය මත බුද්ධි මණ්ඩලයක් පත් කරන බව බුද්ධශාසන හා වයඹ සංවර්ධන අමාත්‍ය ගාමිණී ජයවික‍්‍රම පෙරේරා මහතා කොළඹදී පැවැසිය.


මේ සම්බන්ධයෙන් වන විශේෂ පනතක් ඉදිරියේදි සම්මත කර ගැනීමට කටයුතු කරන බවද අමාත්‍යවරයා සදහන් කළේය.

 

එවැනි නිර්මාණකරුවන්ගේ නිර්මාණ  තහනම් කිරීමටත්  නීතිමය ක‍්‍රියාමාර්ග ගැනිමත් මෙම කමිටුව මගින් සිදුකිරීමට නියමිත බවද ගාමිණී ජයවික‍්‍රම පෙරේරා මහතා පැවැසීය.


කොළඹ ජනාධිපති ලේකම් කාර්යාලයේදී  අද (02) පැවති මාධ්‍ය හමුවකට එක්වෙමින් ඒ මහතා මේ බව සදහන් කළේය. 
                    ",http://www.lankadeepa.lk/latest_news/බුදු-දහම-විකෘති-කරන-කලා-නිර්මාණ-සම්බන්ධ-පියවර-ගැනීමට--බුද්ධි-මණ්ඩලයක්/1-543199,බුදු දහම විකෘති කරන කලා නිර්මාණ සම්බන්ධ පියවර ගැනීමට  බුද්ධි මණ්ඩලයක්
"
                        (අජන්ත කුමාර අගලකඩ)

 
රාජ්‍ය ව්‍යවසාය, කන්ද උඩරට උරුමය සහ මහනුවර සංවර්ධන ඇමැති ලක්ෂ්මන් කිරිඇල්ල මහතාගේ අමාත්‍යංශය යටතේ ආයතන හතරක් පමණක් ගැසට් කර ඇත්තේ ඔහුගෙන් පලිගැනීමේ අදහසකින් නොවන බව ජනාධිපති මෛත්‍රීපාල සිරිසේන මහතා අද (2) පැවැති කැබිනට් රැස්වීමේදී ප්‍රකාශ කර ඇත.

රාජ්‍ය ව්‍යවසාය, කන්ද උඩරට උරුමය සහ මහනුවර සංවර්ධන අමාත්‍යංශය යටතට පවරා ඇත්තේ බෝඩ් ලෑලි වලට සීමා වූ ආයතන හතරක් බවට ලක්ෂ්මන් කිරිඇල්ල ඇමැතිවරයා කර තිබූ ප්‍රකාශයක් සම්බන්ධයෙන් කරුණු පැහැදිලි කරමින් ජනාධිපතිවරයා ඊයේ (1) පැවැති කැබිනට් රැස්වීමේදී මේ බව ප්‍රකාශ කර ඇත.

මෙය තමාගෙන් පලිගැනීමක් බවට කිරිඇල්ල ඇමැතිවරයා කර තිබූ ප්‍රකාශයකට ද ජනාධිපතිවරයා එහිදී පිළිතුරු දී ඇත.

තමාට කිසිවකුගෙන් පලිගැනීමේ අවශ්‍යතාවයක් නැති බව පවසා ඇති ජනාධිපතිවරයා අගමැති කාර්යාලයේ අමාත්‍යංශ ලැයිස්තුව එවීමේද ප්‍රමාදයක් සිදු වූ බවත් නව වසරේ අමාත්‍යංශවලට කටයුතු ආරම්භ කළ යුතු නිසා ගැසට් නිවේදනය හදිසියේම නිකුත් කළ බවත් සඳහන් කර තිබේ.

කිරිඇල්ල මහතාගේ අමාත්‍යංශයට ආයතන බෙදන ආකාරය සම්බන්ධයෙන් අගමැති රනිල් වික්‍රමසිංහ මහතා වෙත ලිපියක් එවා ඇතැයි සඳහන් කර ඇති ජනාධිපතිවරයා ඒ අනුව සාකච්ඡා කර නිවැරදි කිරීමක් කරන්නේ යැයි ද පවසා ඇත. 
                    ",http://www.lankadeepa.lk/latest_news/ඇමැති-කිරිඇල්ලට-ජනපතිගෙන්-පිළිතුරු/1-543188,ඇමැති කිරිඇල්ලට ජනපතිගෙන් පිළිතුරු
"
                        (අංජුල මහික වීරරත්න)
 
පාර්ලිමේන්තුවේ බහුතරය හදා ගැනීම සඳහා පක්ෂ මාරු කිරීමට මුදල් සහ කැබිනට් අමාත්‍ය ධූර අල්ලස් ලෙස දුන්නැයි කියන සිද්ධිය සම්බන්ධයෙන් සිදුකෙරෙන විමර්ශනයක් වෙනුවෙන් සාක්ෂි ලබාදීම සඳහා එක්සත් ජාතික පක්ෂ පාර්ලිමේන්තු මන්ත්‍රී පාලිත රංගේ බණ්ඩාර මහතා අද (12) කොළඹ අල්ලස් හෝ දූෂණ විමර්ශන කොමිෂන් සභාව වෙත පැමිණියේය.


ට්‍රාන්ස්පේරන්සි ඉන්ටර්නැෂනල් ආයතනය අල්ලස් හෝ දූෂණ විමර්ශන කොමිෂන් සභාවට ඉහත සිද්ධිය සම්බන්ධයෙන් කළ පැමිණිල්ලකට සාක්ෂි ලබාගැනීම සඳහා රංගෙ බණ්ඩාර මහතා කොමිසම හමුවට පැමිණ තිබිණි.


විද්‍යා තාක්ෂණ හා පර්යේෂණ කැබිනට් නොවන අමාත්‍ය සුජීව සේනසිංහ, පාර්ලිමේන්තු මන්ත්‍රීවරුන් වන මහාචාර්ය ආශු මාරසිංහ, මුජුබුරු රහුමාන්, චමින්ද විජේසිරි, හේෂා විතානගේ යන මහත්වරු ද පාලිත රංගෙ බණ්ඩාර මහතා සමඟ අල්ලස් හෝ දූෂණ විමර්ශන කොමිසමට පැමිණ සිටියහ.

ඡායාරූප - ගයාන් අමරසේකර



  
                    ",http://www.lankadeepa.lk/latest_news/මන්ත්‍රී-පාලිත-රංගෙ-අල්ලස්-කොමිසමට-යයි/1-543198,මන්ත්‍රී පාලිත රංගෙ අල්ලස් කොමිසමට යයි
"
                        (නිමල කොඩිතුවක්කු)
 
වසර 2300කට අධික කාලයක් බෞද්ධ භික්ෂුන් වහන්සේලා  ප‍්‍රමුඛ ශ්‍රී  ලාංකික බෞද්ධ ජනතාව විසින් ආරක්ෂා කළ ශ්‍රී ගෞතම සම්බුද්ධ දේශනාවේ  මූලධර්මයන් ඇතුළත් ති‍්‍රපිටකය ශ්‍රී ලංකාවේ ජාතික උරුමයක් ලෙස ප්‍රකාශයට පත් කරන බව බුද්ධශාසන හා වයඹ සංවර්ධන අමාත්‍ය ගාමිණී ජයවික‍්‍රම පෙරේරා මහතා කොළඹදී පැවසීය.

ති‍්‍රපිටකය ජාතික උරුමයක් ලෙස ප‍්‍රකාශයට පත්කිරීමේ ජාතික උත්සවය භික්ෂූන් වහන්සේ 2000ක සහභාගීත්වයෙන් ජනාධිපතිවරයාගේ  ප‍්‍රධානත්වයෙන් මාතලේ අලූවිහාරයේ දී ලබන 5 වැනි දා සිදුකරන බවද අමාත්‍යවරයා සදහන් කළේය.

කොළඹ ජනාධිපති ලේකම් කාර්යාලයේ දී අද (2) පැවති මාධ්‍ය හමුවකට එක්වෙමින් ඒ මහතා මේ බව සදහන් කළේය.

එහිදී වැඩිදුරටත් අදහස් දැක්වූ ගාමිණී ජයවික‍්‍රම පෙරේරා මහතා මෙසේද කීය.

‘‘බෞද්ධ දර්ශනය නොමග යැවෙන විවිධ දෑ අද සිදුවෙනවා. රජයක් විදියට අපි මේ ගැන විශාල අවධානයක් යොමු කර තිබෙනවා. එහි පියවරක් ලෙස ති‍්‍රපිටකය ජාතික උරුමයක් ලෙස ප‍්‍රකාශයට පත් කිරීමට අදාළ කැබිනට් පත‍්‍රිකාව අපි පසුගිය සැප්තැම්බර් මාසයේදී ඉදිරිපත් කළා.

මේ ත‍්‍රිපිඨකයේ ඇතුළත් කරුණු කිසිවකුටත් වෙනස් කිරිමට නොහැකි වන ලෙස අපි ඉදිරියේදි පාර්ලිමේන්තුවේ පනතක් සම්මත කර ගැනිමටත් කටයුතු කරනවා.

බුද්ධ ධර්මය විකෘති කරමින් බුද්ධ ශාසනයට හානි වන ලෙසට ඇතැම් පිරිස් කටයුතු කරමින් සිටිනවා. බුද්ධ ශාසනයට අදාළව රජය ගනු ලබන තීන්දු තීරණ පිළිබඳ මහානායක හිමිවරුන් ප‍්‍රධාන කමිටුවක් මගින් තමයි අපි තීන්දු තීරණ ගන්නේ. ඉදිරියේදීත් බුද්ධාගම රැක ගැනිම වෙනුවෙන් රජයක් විදියට ගන්න පුළුවන් සෑම ක‍්‍රියාමාර්ගයක්ම අපි ගන්නවා’’ යැයිද ඔහු එහිදී පැවැසීය. 
                    ",http://www.lankadeepa.lk/latest_news/ත්‍රිපිටකය-ජාතික-උරුමයක්-ලෙස-ප්‍රකාශයට-පත්කරන්න-යයි/1-543192,ත්‍රිපිටකය ජාතික උරුමයක් ලෙස ප්‍රකාශයට පත්කරන්න යයි
"
                        (නිමන්ති රණසිංහ)
 
ජනාධිපති මෛතී‍්‍රපාල සිරිසේන හිටපු ආරක්ෂක ලේකම් ගෝඨාභය රාජපක්ෂ යන මහත්වරු ඝාතනය කිරීමට කුමන්ත්‍රණය කළැයි හිටපු නියෝජ්‍ය පොලිස්පති කෞෂාල් නාලක ද සිල්වා මහතා ලබන 16 වැනිදා තෙක් තවදුරටත් රක්ෂිත බන්ධනාගාර ගත කරන ලෙස කොළඹ කොටුව මහේස්ත‍්‍රාත් රංග දිසානායක මහතා අද (02) නියෝග කළේය.
 
 එම සිදුවීමට සම්බන්ධ අනෙක් සැකකරු වන ඉන්දියන් ජාතික මර්සියෙල් තෝමස් නැමැත්තා ද 9 වැනිදා තෙක් රක්ෂිත බන්ධනාගාරගත කිරීමට නියෝග කෙරිණි.
 
එමෙන්ම , හිටපු නියෝජ්‍ය පොලිස්පති නාලක සිල්වා යන අය බන්ධනාගාරය මගින් අධිකරණය වෙත ඉදිරිපත් කර තිබුණේ ගිලන් රථයකිනි. මෙම සැකකරු ස්නායු රෝගයකින් පෙලෙන බැවින් කොළඹ ජාතික රෝහලේ ප‍්‍රතිකාර ලබමින් සිටි බවට බන්ධනාගාරය අධිකරණයට දැනුම් දෙනු ලැබීය. 
                    ",http://www.lankadeepa.lk/latest_news/නාලක-ද-සිල්වා-යළි-රිමාන්ඩ්/1-543191,නාලක ද සිල්වා යළි රිමාන්ඩ්
"
                        ඉන්දිකා රාමනායක
 
රුපියල් කෝටි 333 ට අධික වටිනා කමකින් යුත්   හෙරොයින්  කිලෝ 278 ක  ප‍්‍රමාණයක් සමඟ අත්අඩංගුවට ගත් බංගලිදේශ ජාතිකයන් දෙදෙනකු  අද (1) ගල්කිස්ස  මහේස්ත‍්‍රාත් අධිකරණයට වෙත ඉදිරිපත් කර දින 7 ක රැඳවුම් නියෝග ලබා ගත් බව  පොලිසිය කියයි.


සැකකරුවන් සතුව තිබී  අත්අඩංගුවට ගත්  බොහොමයක් හොරොයින් මෙරටට ගෙනවිත් ඇත්තේ බෝට්ටු මගින් බවට දැනට සිදුකරන පරීක්ෂණ වලදී හෙළි වී ඇත.


ඇතැම් ඒවා ගුවන් මගින් මෙරටට ගෙන්වා ඇති බවත්   බංගලිදේශ ජාතකයන් ගෙන රැගෙනවිත් තිබු  විවෘත කර නොමැති බවත්  ගමන්  මලුවල  ව්‍යාජ පතුල්වල  ඒ අයුරින්ම හොරොයින්  රඳවා තිබු බවද  පොලිස් ආරංචි මාර්ග කියයි.


මෙම හොරොයින් බොහොමයක්   ඇග්ෆනිස්ථානයෙන්   මෙරට ගෙන්වා ඇති බවත්   හොරොයින් පාර්සල්වල  ඇග්ෆනිස්ථානයේ මුද්‍රාවක් යොදා තිබු බවද එම උසස් නිලධාරියා කීය.


දෙහිවල මෙම නිවසේ හිමිකරුවන් විදේශ රටක පදිංචිව සිටින  පිරිසක් බවත්  ඔවුන්ගේ ඥතියකු මාර්ගයෙන්  බංගලිදේශ  කාන්තාවක්  ඉකුත්  ජනවාරි මස  මසකට  රුපියල් ලක්ෂය බැගින්  වසරකට  නිවස   මිලදී ගෙන ඇති බවත්   එම කාන්තාව  මීට දින කිහිපයකට පෙර  නැවත විදේශ ගත වී ඇති බවද පොලිස් ආරංචි මාර්ග සඳහන් කරයි.
 
 
  
                    ",http://www.lankadeepa.lk/latest_news/අත්අඩංගුවට-ගත්-බංගලි-ජාතිකයන්-දෙදෙනාට-දින-7-ක-රැඳවුම්-නියෝග/1-543153,අත්අඩංගුවට ගත් බංගලි ජාතිකයන් දෙදෙනාට දින 7 ක රැඳවුම් නියෝග
"
                        වසන්ත චන්ද්‍රපාල
 
තමන් පදිංචිව සිටින ඉඩම නිරවුල් කර ආබාධිත පියා සහ මව සමඟ නිදහසේ ජීවත්වීමට අවස්ථාව සලසාදෙන ලෙස ඉල්ලා වයස අවුරුදු 14 ක දැරියක් අම්පාර නගරයේ ඔරලෝසු කණුව අසල අද (1) විරෝධතාවයක් ආරම්භ කළාය.


‘ජනාධිපතිතුමනි රටේ නීතිය සැමට සමානද ?’ යැයි සඳහන්  පුවරුවක් ද අතැතිව මෙම දැරිය හැඬු කඳුලින් යුතුව මෙම විරෝධතාව පළකරයි.

අම්පාර නගර සභාවේ පක්ෂ විපක්ෂ මන්ත්‍රිවරු සියල්ලම පැමිණ මේ පිළිබඳව අදාළ නිලධාරීන්ට දැනුම් දෙනු ලැබීය. මෙම දැරියගේ පියා ආබාධිත සෙබෙලෙකි.  

මව පියා සහ මෙම දියණිය අම්පාර පොලිස් විශේෂ කාර්ය බළකාය අසල නිවසක් හදාගෙන ජීවත්වු අතර මෙම ඉඩම වනජීවි කලාපයේ පවතින බව පවසමින් වනජීවී දෙපාර්මේන්තුව මගින් නඩු පවරා මෙම ඉඩමින් මෙම පිරිස නෙරපනු ලැබිණි.


වනජීවි දෙපාර්මේන්තුව විසින් මෙම පවුල පාරට ඇද දැමනු ලැබුවද මෙම කලාපයේ නිවාස 700 ක් පමණ ඉදිකර තිබෙන අතර ඒ අතර අම්පාර මානසික රෝහල, අම්පාර පොලිස් විශේෂ කාර්යය බළකාය,අම්පාර නගර සභාව මෙම සජීවි කලාපය තුළ පිහිටා තිබේ.


මෙම දරු පවුල අසරණ වු පසුව එම ඉඩමට යාබද ඉඩමේ සිටි විශ්‍රාමලත් ග්‍රාම නිළධාරිවරයකු විසින්  තමන් සිටින ඉඩමෙන් කොටසක් මෙම අසරණ පවුල වෙත ලබාදි තිබේ.


අධිකරණ නියෝග කඩ කළ බව පවසා අම්පාර වනජීවි නිළධාරීන් විසින් මෙම පවුලේ කාන්තවට අම්පාර පොලිසියේ පැමිණිල්ලක් කරන ලදී.


පළමු වැනි නඩු වාරයේදීම ඇයට දින 7ක් රක්ෂිත බන්ධනාගාර ගතව සිටීමට සිදුවූවාය. මෙම දින කිපය තුළ ආබාධිත පියා විසින් මෙම දැරිය ඉතා අපහසුවෙන් බලාගෙන තිබේ.


මෙම පිරිස පදිංචී වි සිටි නිවසින් ඉවත් කළ පසු අම්පාර දිස්ත්‍රික් සම්බන්ධීකරණ කමිටුවේදී ගත් තීරණයක් අනුව මෙම  පිරිසට  එම ස්ථානයෙන්  රැඳී සිටින ලෙසට තීරණයක් ලබාදී තිබියදීත් වනජීවි නිළධාරින් විසින් මෙම අහිංසක දරු පවුලට විරුද්ධව ආකාරුණික ලෙස කටයුතු කර තිබෙන බව අම්පාර නගර සභාපති චමින්ද සුගත් මහතා පැවසීය.


පසුව අම්පාර නියෝජ්‍ය ඉඩම් කොමසාරිස් තක්ෂිලා ගුණරත්න මහත්මිය එම ස්ථානයට පැමිණ අම්පාර දිසාපති කාර්යාලය වෙත මෙම දැරිය රැගෙන ගියාය. දිසාපති කාර්යාලයේ දී මෙම ප්‍රශ්නය පිළිබඳව සාකච්ඡා කිරිමෙන් පසුව අම්පාර දිසාපති ඩී.එම්.එල් බණ්ඩාරනායක මහතා පැවසුවේ මීළඟ නඩු වාරයේ දී දැරිය වෙනුවෙන් පවතින තත්ත්වය පැහැදිලි කිරිම සඳහා තමන් අධිකරණයට ඉදිරිපත් වන බවයි. ඒ සම්බන්ධයෙන් මෙම නඩුවට පෙනී සිටින නීතිඥවරයාට දැන්වීමට අම්පාර දිසාපති බණ්ඩාරනායක මහතා පියවර ගත්තේය. 
                    ",http://www.lankadeepa.lk/latest_news/යුක්තිය-ඉල්ලූ-දැරිය-වෙනුවෙන්-අම්පාර-දිසාපති-ඉදිරියට-එයි/1-543148,යුක්තිය ඉල්ලූ දැරිය වෙනුවෙන් අම්පාර දිසාපති ඉදිරියට එයි
"
                        තරිඳු ජයවර්ධන
 
වතු කම්කරුවන්ගේ වැටුප් වැඩි කිරීම සම්බන්ධයෙන් ඉදිරියේදී සාකච්ඡා ආරම්භ කරන බව කඳුරට නව ගම්මාන, යටිතල පහසුකම් සහ ප්‍රජා සංවර්ධන අමාත්‍ය යූ පලනි  දිගම්බරන් මහතා පැවසීය.
 
වැවිලි කර්මාන්ත අමාත්‍ය නවීන් දිසානායක මහතා විදේශ ගතව සිටින බැවින් ඔහු ලංකාවට පැමිණි වහාම මෙම සාකච්ඡා ආරම්භ කරන බව ද ඇමැතිවරයා කීවේය.
 
මේ වන විට වතු කම්කරුවකුගේ දෛනික මූලික වැටුප රුපියල් 500කි. වතුකම්කරුවන් නියෝජනය කරන වෘත්තීය සමිති සහ වතු හිමියන් අතර අත්සන් කරන සාමූහික ගිවිසුම වසර දෙකකට වරක් අත්සන් කරන අතර දෛනික වැටුප වැඩි කිරීම ගැන එකඟතාවයකට නොපැමිණීම නිසා මාස ගණනක සිට ගිවිසුම පමා වෙමින් තිබේ. 
                    ",http://www.lankadeepa.lk/latest_news/රුපියල්-500-පඩිය-වැඩිකිරීම-ගැන-සාකච්ඡා-ඇමැති-නවීන්-පැමිණි-පසු/1-543144,රුපියල් 500 පඩිය වැඩිකිරීම ගැන සාකච්ඡා ඇමැති නවීන් පැමිණි පසු
"
                        (තිළිණි ද සිල්වා)

මානව හිමිකම් කඩවීම් සම්බන්ධයෙන් එක්සත් ජාතීන්ගේ සංවිධානයට ශ්‍රී ලංකා රජය ලබාදුන් පොරොන්දු ඉටු නොකිරීමට එරෙහිව ගන්නා ඉදිරි ක‍්‍රියාමාර්ග වලට බි‍්‍රතාන්‍ය පාර්ලිමේන්තු සහාය ලබා ගැනීමට එල්.ටී.ටී.ඊ හිතවාදී දෙමළ ඩයස්පෝරාව කටයුතු කරමින් සිටින බව තානාපති ආරංචි මාර්ග සඳහන් කර සිටී.

ඒ අනුව බි‍්‍රතාන්‍යයේ ලන්ඩන් නුවර මූලික කර ගත් ගෝලීය දෙමළ සංසදය, වි.රුද්‍රකුමරන් ගේ නායකත්වයෙන් යුත් දෙමළ ඊලාම් සංක‍්‍රාන්ති ආණ්ඩුව මෙලෙස ලංකාවට එරෙහිව බි‍්‍රතාන්‍ය පාර්ලිමේන්තු සහාය ලබා ගැනීමට කටයුතු කරමින් සිටී.

එක්සත් ජාතීන්ගේ සංවිධානයට වූ පොරොන්දු ඉටු නොකිරීම පිළිබඳව ශ්‍රී ලංකා රජයට විරෝධය දැක්වීම සඳහා දෙමළ ගෝලීය සංසදය හා දෙමළ සංක‍්‍රාන්ති ආණ්ඩුව නියෝජනය කරමින් නියෝජිත පිරිසක් ඉකුත්දා එරට පාර්ලිමේන්තු කමිටු කාමර 10 දී බි‍්‍රතාන්‍ය කම්කරු පක්ෂයේ පාර්ලිමේන්තු මන්ත‍්‍රී සොයිබන් මැක්ඩොනාහ් හමුවී සාකච්ඡා පවත්වා ඇතැයි ද තානාපති ආරංචි මාර්ග සඳහන් කර සිටී.

මෙම සාකච්ඡාවට ගෝලීය දෙමළ සංසදයේ එස්.යෝගලිංගම් , දෙමළ ඊළාම් සංක‍්‍රාන්ති ආණ්ඩුවේ අමාත්‍යවරයෙකු වන අම්බානි සීවරත්නම් ද සහභාගි වී ඇති අතර දෙමළ ඊලාම් සංක‍්‍රාන්ති ආණ්ඩුවේ අගමැති යැයි පවසන වී. රුද්‍රකුමරන් ස්කයිප් වීඩියෝ තාක්ෂණ ඔස්සේ සම්බන්ධ වී ඇතැයි පැවසේ.

මානව හිමිකම් කඩවීම් සම්බන්ධයෙන් එක්සත් ජාතීන්ගේ සංවිධානයට ශ්‍රී ලංකා රජය විසින් ලබාදුන් පොරොන්දු මේවන විට ඉටු නොකිරීම සම්බන්ධයෙන් ඔවුන් බි‍්‍රතාන්‍ය මන්ත‍්‍රීවරයා සමඟ දීර්ඝ සකච්ඡා පවත්වා ඇතැයි එම තානාපති ආරංචි මාර්ග වැඩිදුරටත් කියා සිටී. 
                    ",http://www.lankadeepa.lk/latest_news/දෙමළ-ඩයස්පෝරාව-බි‍්‍රතාන්‍ය-පාර්ලිමේන්තුවේ-සහාය-ගන්න-සැරසෙයි/1-543149,දෙමළ ඩයස්පෝරාව බි‍්‍රතාන්‍ය පාර්ලිමේන්තුවේ සහාය ගන්න සැරසෙයි
"
                        (ඉන්දිකා රාමනායක)

රුපියල් ලක්ෂ 180 ක් පමණ  වටිනාකමින් යුත් හොරොයින් තොගයක් සමඟ පුද්ගලයකු   වැල්ලවත්ත  දුම්රිය ස්ථානය ආසන්නයේ දී අද(02) සවස අත්අඩංගුවට ගත් බව පොලිස්  මාධ්‍ය ප‍්‍රකාශක පොලිස් අධිකාරි රුවන් ගුණසේකර මහතා පැවසීය.

වැල්ලවත්ත දිසා දුෂණ මර්දන ඒකකය වෙත ලැබුණු තොරතුරක් මත  සැකකරු අත්අඩංගුවට ගෙන ඇත.

අත්අඩංගුවට ගන්නා අවස්ථාවේ සැකකරු සතුව හොරොයින් කිලෝ 1 යි  ග‍්‍රෑම් 513 ක්  තිබී ඇත. 
                    ",http://www.lankadeepa.lk/latest_news/ලක්ෂ-180-ක--හෙරොයින්-සමඟ-පුද්ගලයෙක්-අත්අඩංගුවට/1-543205,ලක්ෂ 180 ක  හෙරොයින් සමඟ පුද්ගලයෙක් අත්අඩංගුවට
"
                        (නිමන්ති රණසිංහ)
 
ජනපති ඝාතන කුමන්ත්‍රණයක් ගැන අපරාධ පරීක්ෂණ දෙපාර්තමේන්තුවට පැමිණිල්ලක් කළ නාමල් කුමාර නම් පුද්ගලයා යුද හමුදාවට සහ ගුවන් හමුදාවට බැඳී ඉන් පළා කියන පුද්ගලයකු බව අපරාධ පරීක්ෂණ දෙපාර්තමේන්තුව අද කොළඹ කොටුව මහේස්ත්‍රාත් අධිකරණයට දැනුම් දුන්නේය.
 
නාමල් කුමාර නම් පුද්ගලයා යුද හමුදාවට සහ ගුවන හමුදාවට බැඳෙද්දී ලබා දී ඇති සාමාන්‍ය පෙළ සහතිකයේ විභාගය සමත් බව සඳහන් වුවද ඔහුගේ නියම සහතික පිරික්සද්දි විෂයන් හතක් අසමත් වී විෂයන් තුනක් පමණක් සමත්වූවකු බව පෙනී ගිය බව ද රහස් පොලිසියේ මිනීමැරුම් විමර්ශන අංශයේ ස්ථානාධිපතිවරයා අද ප්‍රකාශ කළේය.
 
ව්‍යාජ සහතික ලබා දී යුද හමුදාවට සහ ගුවන් හමුදාවට එක්වීම ගැනත්, හමුදාවෙන් පලායෑම ගැනත් විමර්ශන බවත් බව රහස් පොලිසිය අධිකරණයට දැනුම් දුන්නේය. 
                    ",http://www.lankadeepa.lk/latest_news/නාමල්-කුමාර-හමුදාවෙන්-පළාගිය-අයෙක්----රහස්-පොලිසිය-දැනුම්-දෙයි/1-543200,නාමල් කුමාර හමුදාවෙන් පළාගිය අයෙක් -  රහස් පොලිසිය දැනුම් දෙයි
"
                        (හිරාන් ප්‍රියංකර ජයසිංහ)

 පුත්තලම බස් නැවතුම්පොළට බස් රථ ඇතුළු කිරීමේදී අයකරන ගාස්තු වැඩි කිරීම සම්බන්ධව බස් රථ රියදුරන් මතු කර තිබූ විරෝධයට විසදුම් ලබා දීමට අද (02) පැමිණි පාර්ලිමේන්තු මන්ත්‍රී හෙක්ටර් අප්පුහාමි මහතා සහ මාර්ගස්ථ ප්‍රවාහන අධිකාරියේ පුත්තලම ස්ථානාධිපතිවරයා අතර උණුසුම් වචන හුවමාරුවක් ඇතිවිය.
 
පුත්තලම නගර සභාව මගින් පාලනය වන පුත්තලම ප්‍රධාන බස් නැවතුම්පොළ තුළට 2019 ජනවාරි 1 දින සිට පෙර අයකළ රුපියල් 100 ක මුදලට තවත් රුපියල් 50 ක් එක් කර  අය කිරීමට සැරසීමත් සමඟ පෞද්ගලික සහ ලංගම බස් රථ සියල්ලම බස් නැවතුමෙන් පිට මාර්ගය දෙපස ගාල් කිරීම කටයුතු කර තිබිණි.

මේ හේතුවෙන්  මෙම ගැටළුකාරි තත්ත්වය මතුව තිබුණි.
 
පුත්තලම නගරාධිපතිවරයා  මේ සම්බන්ධව අදාළ පාර්ශ්ව සමඟ විශේෂ සාකච්ඡාවක් කැඳවා තිබුණි.
 
ඒ සදහා පුත්තලම නගරාධිපතිවරයා, පුත්තලම දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී  හෙක්ටර් අප්පුහාමි මහතා, හිටපු පාර්ලිමේන්තු මන්ත්‍රි එම්. එච්. එම්. නවාවි මහතා සහ නාගරික මන්ත්‍රීවරු පිරිසක්ද එක්ව සිටියහ.
 
150ක මුදල රුපියල් 130 ක් ලෙස නියම කිරීමට සියලු පාර්ශ්වයන් එකඟතාවය පළකර තිබුණි.



 
                    ",http://www.lankadeepa.lk/latest_news/මන්ත්‍රී-හෙක්ටර්-අප්පුහාමි-පුත්තලමේදී-ගැටුමක/1-543207,මන්ත්‍රී හෙක්ටර් අප්පුහාමි පුත්තලමේදී ගැටුමක
"
                        (අජන්ත කුමාර අගලකඩ සහ රංජන් කස්තුරි)

මේ වසර සඳහා වන විසර්ජන පනත ලබන මාර්තු 5 වැනිදා පාර්ලිමේන්තුවට  ඉදිරිපත් කිරීමට කැබිනට් මණ්ඩලය තීරණය කර ඇත.

ජනාධිපති මෛත්‍රීපාල සිරිසේන මහතාගේ ප්‍රධානත්වයෙන් ජනාධිපති කාර්යාලයේ අද (02) පැවැති කැබිනට් රැස්වීමේදී මෙම තීරණය ගෙන තිබේ.

මීට අදාළ කැබිනට් සංදේශය ඉදිරිපත් කරනු ලැබුවේ මුදල් හා ජනමාධ්‍ය ඇමැති මංගල සමරවීර මහතා විසිනි.

ඒ අනුව අයවැය විසර්ජන පනත අගහරුවාදා (08)  කැබිනට් මණ්ඩලයට ඉදිරිපත් කිරීමට ද එහිදී තීරණය කර ඇත. 
                    ",http://www.lankadeepa.lk/latest_news/අයවැය-මාර්තු-5-වැනිදා-පාර්ලිමේන්තුවට/1-543201,අයවැය මාර්තු 5 වැනිදා පාර්ලිමේන්තුවට
"
                        (අජන්ත කුමාර අගලකඩ)

විදේශ ණය ගෙවීම සඳහා ඇමෙරිකානු ඩොලර් මිලියන 1600ක මුදලක් රාජ්‍ය බැංකු මගින් සංවර්ධන බැඳුම්කර වලින් ලබා ගැනීමට කැබිනට් මණ්ඩලය තීරණය කර ඇත.

ඒ සඳහා මුදල් හා ජනමාධ්‍ය ඇමැති මංගල සමරවීර මහතා විසින් ඉදිරිපත් කරන ලද කැබිනට් සංදේශයට අමාත්‍ය මණ්ඩල අනුමැතිය හිමිව තිබේ.

ඉදිරි මාස හතරක කාලය තුළ රැස්වීම ඇති ඇමෙරිකා ඩොලර් බිලියනයක ණය ගෙවීම සඳහා මෙම මුදල සොයා ගනීමට නියමිතය.

ශ්‍රී ලංකාව විදේශ රටවලින් ණය ලබාගෙන ඇති ජාත්‍යන්තර ස්වෛරී බැඳුම්කර බොහෝමයක් මේ මාසයේදී කල්පිරීමට නියමිතව ඇත.

මුදල් අමාත්‍යාංශ වාර්තාවලට අනුව ගිය වසරේ මැද භාගය වනවිට ශ්‍රී ලංකාවේ විදේශ ණය ප්‍රමාණය ඩොලර් බිලියන 53ක් පමණ වන බව පැවැසේ. 
                    ",http://www.lankadeepa.lk/latest_news/විදේශ-ණය-ගෙවන්න-ඩොලර්-මිලියන-1600ක්/1-543206,විදේශ ණය ගෙවන්න ඩොලර් මිලියන 1600ක්
"
                        (හර්ෂණ තුෂාර සිල්වා)

මෙම වසරේදී ගෙවීමට ඇති සම්පූර්ණ ණයවල ප්‍රමාණය එක්සත් ජනපද ඩොලර් බිලියන 5.9ක් යැයි ශ්‍රී ලංකා මහ බැංකුවේ අධිපති ආචාර්ය ඉන්ද්‍රජිත් කුමාරස්වාමි මහතා අද (2) පැවැසීය.

එම ණය මුදලින් එක්සත් ජනපද ඩොලර් බිලියන 2.9ක් අලුතෙන් ජනනය කරගත යුතු යැයි ද මහ බැංකු අධිපතිවරයා කීය.

නව වසරේ පළමු මාධ්‍ය හමුව පවත්වමින් ශ්‍රී ලංකා මහ බැංකුවේ අධිපති ආචාර්ය ඉන්ද්‍රජිත් කුමාරස්වාමි මහතා එම කරුණු කීය.

මාධ්‍ය හමුවට පෙර ශ්‍රී ලංකා මහ බැංකුවේ මුදල් හා මූල්‍ය අංශවල ප්‍රතිපත්ති ප්‍රකාශනය එළිදැක්විණි.  ‘පෙර දැක්ම - 2019 සහ ඉදිරිය සඳහා මුදල් සහ මූල්‍ය අංශවල ප්‍රතිපත්ති’ යනුවෙන් එය නම් කර තිබිණි.   

 ඔක්තෝබර් 26 වැනිදා ඇති වූ දේශපාලන අර්බුදයෙන් සිදු වූ හානිය ගණනය කළ නොහැකි බව ද මහ බැංකු අධිපතිවරයා කීය. අර්බුදය ඇති වීමට පෙර තත්ත්වයත්, එසේ නොවුණා නම් තත්ත්වයත් අර්බුදයෙන් පසු තත්ත්වයත් යන කරුණු නිසා එසේ ගණනය කිරීමක් කළ නොහැකි බව හෙතෙම පෙන්වා දුන්නේය.

එමෙන්ම අර්බුදය නිසා ආර්ථිකයට සිදු වූ හානිය සලකා බැලීමේදී ‘සිතන ආකාරය සහ විශ්වාසය’ යන කරුණු පිළිබඳව අමතක නොකළ යුතු බවත් කෙනෙක් සිතන ආකාරයට සහ විශ්වාසයට පිළිබඳ ගණනයක් කළ නොහැකි බවත් කීවේය. 

අයවැය සම්බන්ධයෙන් තම සර්ව සුබවාදී හෝ අසුබවාදී නොවන බවත් ආණ්ඩුව යථාර්ථවාදීව කටයුතු කළ යුතු බවත් පෙන්වාදුන් බව කී මහ බැංකු අධිපතිවරයා තමන් මාධ්‍යයට පැවැසූ කරුණු ආණ්ඩුවට ද කී බව සඳහන් කළේය. 

ණය ශ්‍රේණිගත කිරීමේ ආයතන ශ්‍රී ලංකාව පහළ ශ්‍රේණීවලට දැමූ බැවින් මූල්‍ය ආයතන සමඟ නැවත අලුතෙන් සාකච්ඡා කරන්නට සිදුවූ ඇති බව පැවැසූ මහ බැංකු අධිපතිවරයා ඉදිරි සති කිහිපයේදී අන්තර්ජාතික මූල්‍ය අරමුදල සමඟ සාකච්ඡා කරන බව ද කීවේය.

 

  
                    ",http://www.lankadeepa.lk/latest_news/මේ-වසරේදී-ගෙවීමට-ඇති-ණය-ප්‍රමාණය-ඩොලර්-බිලියන-5-9ක්/1-543209,මේ වසරේදී ගෙවීමට ඇති ණය ප්‍රමාණය ඩොලර් බිලියන 5.9ක්
"
                        (නිමල කොඩිතුවක්කු)

ඉරිදා  සහ පොහොය දිනවල උපකාරක පංති පැවැත්වීම නතර කිරීම සඳහා මුස්ලිම් සහ හින්දු ආගමික අමාත්‍යවරුන්  එක්ව ඒකාබද්ධ කැබිනට් පත්‍රිකාවක් ඉදිරිපත් කරන බව බුද්ධශාසන හා වයඹ සංවර්ධන අමාත්‍ය ගාමිණී ජයවික‍්‍රම පෙරේරා මහතා කොළඹදී පැවැසීය.

ශිෂ්‍යත්වය, අධ්‍යයන පොදු සහතික පත‍්‍ර සාමාන්‍ය පෙළ සහ අධ්‍යයන පොදු සහතික පත‍්‍ර උසස් පෙළ විභාග සඳහා දහම් පාසල් සහතිකය මගින් ලකුණු හිමි වන පරිදි  කැබිනට් පත‍්‍රිකාව ඉදිරිපත් කරන බවද අමාත්‍යවරයා සඳහන් කළේය.

මේ සම්බන්ධයෙන් අධ්‍යාපන අමාත්‍යවරයා සමඟ සාකච්ඡා සිදුකර ඇති බව පැවසූ ජයවික‍්‍රම පෙරේරා  මහතා ඒ අනුව ඉහත විභාගයන් සඳහා ලකුණු 10 බැගින් ප‍්‍රදානය කරන බවද ස﻿ඳහන් කළේය.

ඉරිදා දිනවල පස්වරු දෙක දක්වා උපකාරක පන්ති පැවැත්වීම තහනම් කිරීමට සහ පොහොය දිනවල උපකාරක පන්ති පැවැත්වීම සම්පූර්ණයෙන් ම තහනම් කිරීමට  මෙම කැබිනට් යෝජනාව ඉදිරිපත් කරන බවද අමාත්‍යවරයා සඳහන් කළේය.

කොළඹ ජනාධිපති ලේකම් කාර්යාලයේදී  අද (02) පැවති මාධ්‍ය හමුවකට එක්වෙමින් ඒ මහතා මේ බව සඳහන් කළේය. 
                    ",http://www.lankadeepa.lk/latest_news/ඉරිදා-සහ-පෝයදා-ටියුෂන්-නවත්වන්න-කැබිනට්-පත්‍රිකාවක්/1-543210,ඉරිදා සහ පෝයදා ටියුෂන් නවත්වන්න කැබිනට් පත්‍රිකාවක්
"
                        (නිමල කොඩිතුවක්කු)
 
ශ්‍රී ලංකා නිදහස් පක්ෂයේ නායකත්වයේ වෙනසක් වහාම සිදුවිය යුතු බව ශ‍්‍රී ලංකා නිදහස් පක්ෂයේ කඩුවෙල සම සංවිධායක ජී. එච්. බුද්ධදාස මහතා කොළඹදි අද (3) පැවැසීය.

බණ්ඩාරනායක ප‍්‍රතිපත්ති අගයන පක්ෂය ජයග‍්‍රහණය කරා මෙහෙයවන පුද්ගලයකු එහි නායකත්වය සඳහා පත්විය යුතු බවත් බුද්ධදාස මහතා සඳහන් කළේය.

ශ්‍රී ලංකා නිදහස් පක්ෂය සුරැුකීමේ සංවිධානය කොළඹ මහජන පුස්ථකාලයේදි කැඳවූ මාධ්‍ය හමුවකදී ඒ මහතා මේ බව සඳහන් කළේය.



(ඡායාරූප - ඉෂාන් සංජීව) 
                    ",http://www.lankadeepa.lk/latest_news/‘ශ්‍රීලනිප-නායකත්වයේ-වෙනසක්-සිදුවිය-යුතුයි’/1-543230,‘ශ්‍රීලනිප නායකත්වයේ වෙනසක් සිදුවිය යුතුයි’
"
                        (සිතුම් චතුරංග)
 
යාපනය , ගුරුනගර් ප‍්‍රදේශයේ  බස් නැවතුම්පොළක්  තුළ දමාගොස් තිබූ සී - 4 වර්ගයේ පුපුරණ ද්‍රව්‍ය කිලෝ එකයි ග‍්‍රෑම් 495 සොයාගත් බව යාපනය පොලිස් විශේෂ කාර්ය බළකාය පවසයි.
 
නාවික හමුදා බුද්ධි නිලධාරීන්ගෙන් ලැබුණ තොරතුරක් මත සිදුකළ සෝදිසියකදී  බස් නැවතුම්පොළක සඟවා තිබියදී මෙම සී- 4 පුපුරණ ද්‍රව්‍ය හමුවී තිබේ.
 
හමුවූ පුපුරණ ද්‍රව්‍ය අතර විදුලි නොවන ඩෙටනේටර් හා බෝම්බ පිපිරවීම සඳහා ගන්නා සේවානූල් කිහිපයක්ද සොයාගත් බව විශේෂ කාර්ය බළකාය පැවසීය.
 
විශේෂ කාර්ය බළකාය පැවසූයේ කිසියම් අයෙකු මසුන් ඇල්ලීම සඳහා ධීවරයින් වෙත ලබාදීමේ අරමුණින් සී- 4 පුපුරණ ද්‍රව්‍ය රැගෙනවිත් බස්නැවතුම්පොළේ දමායන්නට ඇති බවයි.
 
පුපුරණ ද්‍රව්‍ය රැගෙන ආ පුද්ගලයා පිළිබඳ මෙතෙක් නිශ්චිත තොරතුරක්  නොමැති අතර එම පුද්ගලයා පිළිබඳ වැඩිදුර විමර්ශන යාපනය පොලිසිය හා යාපනය පොලිස් විශේෂ කාර්ය බළකාය එක්ව සිදුකරන බවද කීය.
 
හමුවූ පුපුරණ ද්‍රව්‍ය හා ඩෙටනේටර යාපනය පොලිසිය වෙත බාරදීමට නියමිතව තිබිණි. 
                    ",http://www.lankadeepa.lk/latest_news/යාපනයේ-බස්-නැවතුම්පොළක--පුපුරණ-ද්‍රව්‍ය-තිබී-හමුවෙයි/1-543229,යාපනයේ බස් නැවතුම්පොළක  පුපුරණ ද්‍රව්‍ය තිබී හමුවෙයි
"
                        (අජන්ත කුමාර අගලකඩ)

ජනාධිපති මෛත්‍රීපාල සිරිසේන මහතා කොළඹ ඩාර්ලි පාරේ පිහිටි ශ්‍රී ලංකා නිදහස් පක්ෂ මූලස්ථානය වෙත අද (02) ගියේය.

නව වසරේ පක්ෂ මූලස්ථානයේ කටයුතු ආරම්භ කිරීමට සහ කාර්ය මණ්ඩලය මුණ ගැසී සුබ පැතීමට ජනාධිපතිවරයා පක්ෂ මූලස්ථානය වෙත පැමිණි බව ශ්‍රීලනිප මහලේකම් රෝහණ ලක්ෂ්මන් පියදාස මහත ලංකාදීපයට පැවැසීය.

එහිදී ජනාධිපතිවරයා පක්ෂ මූලස්ථානයේ කාර්ය මණ්ඩලය ඇමතූ බවත් ඉදිරි කටයුතු පිළිබඳ සාකච්ඡා කළ බවත් මහ ලේකම්වරයා කීවේය.

පක්ෂයේ මහලේකම් මහාචාර්ය රෝහණ ලක්ෂ්මන් පියදාස පාර්ලිමේන්තු මන්ත්‍රීවරුන් වන දයාසිරි ජයසේකර, තිංලග සුමතිපාල, බස්නාහිර මහ ඇමැති ඉසුර දේවප්‍රිය යන මහත්වරු ද මෙම අවස්ථාවට සහභාගි වූහ. 
                    ",http://www.lankadeepa.lk/latest_news/ජනපති-ශ්‍රීලනිප-මූලස්ථානයට-යයි/1-543208,ජනපති ශ්‍රීලනිප මූලස්ථානයට යයි
